src: Sanskritized title omitted དཔལ་ལྡན་ཞྭ་ལུ་པའི་བསྟན་པ་ལ་བཀའ་དྲིན་ཆེ་བའི་སྐྱེས་བུ་དམ་པ་རྣམས་ཀྱི་རྣམ་ཐར་ལོ་རྒྱུས་ངོ་མཚར་དད་པའི་འཇུག་ངོགས་ཞེས་བྱ་བ་བཞུགས་སོ།

src: Sanskritized Tibetan omitted དཔལ་ལྡན་ཞྭ་ལུ་པའི་བསྟན་པ་ལ་བཀའ་དྲིན་ཆེ་བའི་སྐྱེས་བུ་དམ་པ་རྣམས་ཀྱི་རྣམ་ཐར་ལོ་རྒྱུས་ངོ་མཚར་དད་པའི་འཇུག་ངོགས་ཞེས་བྱ་བ།

src: Sanskritized Tibetan omitted ཆོས་ཀྱི་རྗེ་ཐམས་ཅད་མཁྱེན་པ་མ་ཧཱ་ལོ་ཙྪ་བ་རིན་ཆེན་གྲུབ་ཀྱི་ཞབས་ལ་གུས་པ་ཆེན་པོས་ཕྱག་འཚལ་ལོ།

ཚད་མེད་ཐུགས་རྗེས་བུ་རམ་ཤིང་བའི་རིགས་སུ་འཁྲུངས། །གཞན་གྱིས་མི་ཐུབ་བདུད་བཞིའི་དཔུང་རྣམས་རྨེག་མེད་བཅོམས། །སྟོབས་བཅུའི་ལང་ཚོ་ཡོངས་སུ་དར་པའི་སྒྱུ་རྩལ་སྤྱོད། །ལྷ་མིའི་འདྲེན་པ་ཟས་གཙང་སྲས་ཀྱིས་ཤིས་པར་མཛོད།
།སྤངས་རྟོགས་མཐར་ཕྱིན་དུས་གསུམ་ཕྱོགས་བཅུའི་དྲན་པོའི་དགྲ།། །ཞི་བ་ཆགས་བྲལ་ལུང་རྟོགས་བདག་ཉིད་དམ་པའི་ཆོས། །ཚོགས་ཀྱི་དེད་དཔོན་འཕགས་པའི་སར་གནས་དགེ་འདུན་ཏེ།
།སྐྱབས་མཆོག་གསུམ་གྱི་ཡོན་ཏན་དྲན་པས་ཕྱག་བགྱིའོ། །རྣམ་འདྲེན་བཞི་པའི་དགོངས་དོན་འཁྲུལ་མེད་ཡིད་བཞིན་ནོར། །གང་གི་རྣམ་དཔྱོད་རྒྱལ་མཚན་རྩེ་མོར་ཡོངས་སྤུད་ནས། །ལེགས་བཤད་འདོད་དགུའི་གྲུ་ཆར་འབེབས་མཁས་འཕགས་བོད་ཀྱི།
།དྲན་དབང་གྲུབ་པའི་སྐྱེས་བུ་མཆོག་རྣམས་ཕྱག་གི་ཡུལ། །རྒྱལ་བའི་བསྟན་པ་རྒྱལ་བ་ཇི་བཞིན་ཕུལ་བྱུང་མཛད་པའི་འོད་སྟོང་འགྱེད། །བསིལ་ལྡན་ལྗོངས་འདིར་བསིལ་ཟེར་ཅན་བཞིན་སྙིགས་མའི་ཚ་གདུང་མཐའ་དག་འཕྲོག
།མཁས་པའི་དབུས་ན་མཁས་པ་མཆོག་གྱུར་འཛམ་གླིང་མཛེས་པའི་རྒྱན་གཅིག་པུ། །ཐུབ་པའི་རྒྱལ་ཚབ་ཐུབ་དབང་གཉིས་པ་བུ་སྟོན་ཁ་ཆེ་རྒྱལ་གྱུར་ཅིག །འདུལ་དཀའ་འདུལ་ལ་དཔའ་བའི་སྙིང་སྟོབས་ཡུལ།
།ཡོངས་བཟུངས་ཡོངས་རྫོགས་བསྟན་པའི

ཁུར་ལྕི་ཞིང་། །ཀུན་འགྲོ་ཀུན་ལ་ཕན་བདེའི་དཔལ་སྟེར་བའི། །རྒྱལ་སྲས་རྒྱལ་བའི་གདུང་འཚོབ་རྣམས་ལ་འདུད། །གར་དབང་མཉམ་བཞག་ཕྱག་རྒྱས་འཆི་མེད་ཚེའི། །བདུད་རྩིས་གཏམས་པའི་བུམ་བཟུང་མཆོག་བཟུངས་ཏེ།
།མི་འགྱུར་ཚེ་ཡི་དངོས་གྲུབ་སྩོལ་བའི་ལྷ། །ཤིན་ཏུ་རྣམ་ངེས་འོད་ཀྱིས་བདག་ལ་སྲུངས། །རྒྱལ་རྣམས་མཁྱེན་པའི་ཡེ་ཤེས་མེ་ལོང་ནི། །མི་ཤེས་མུན་པ་སེལ་བའི་འཕྲུལ་ངོ་ན། །འཇམ་པའི་དབྱངས་ཞེས་སྙན་པའི་བ་དན་གཡོ།
།གང་དེ་སྙིང་དབུས་པདྨའི་ཁྲིར་ཞུགས་ཤིག །ཚངས་པ་བཞད་པའི་འཛུམ་དཀར་ལས་འོངས་ཤིང་། །ཟླ་བའི་རང་བཞིན་ལང་ཚོའི་འཇོ་སྒེག་གིས། །ཆོས་ཀུན་དབྱངས་སུ་སྒྲོག་པའི་མཛའ་ན་མོ།
།དབྱངས་ཅན་མ་ཁྱོད་ཁོ་བོའི་མགྲིན་པར་རོལ། །དམར་གསལ་པདྨ་རཱ་གའི་རི་བོ་ལྟར། །མཛེས་སྡུག་ནུ་མའི་འཁུར་འཛིན་མྱོས་བྱེད་མ། །བརྟན་གཡོའི་དཔལ་ཀུན་འགུགས་པའི་ལྷག་པའི་ལྷ། །རིགས་བྱེད་ལྷ་མོ་དེ་ཡིས་རིང་དུ་སྐྱོངས།
།ཨ་ཧོ་བྱང་ཕྱོགས་ས་ལའི་སྨན་ལྗོངས་སུ། །སྒྲོལ་བྱེད་ཁྲོད་ན་ཉི་རྒྱས་ཟླ་བ་ལྟར། །ས་གསུམ་མཆོད་སྡོང་འོས་པའི་བསྟན་འཛིན་ནི། །ཀུན་མཁྱེན་བུ་སྟོན་བརྒྱུད་པར་བཅས་ལས་སུ།
།དེ་ཕྱིར་དམ་པའི་རྟོགས་བརྗོད་ས་མུ་དྲ། །ཉམས་ཆུང་བྱིས་བློའི་སྤྱད་བྱར་མ་གྱུར་མོད། །རང་གཞན་དད་པའི་གསོས་སུ་

ཐིག་ཕྲེང་འགའ། །ཤེས་བརྩོན་ཀུ་ཤའི་རྩེ་མོས་དྲངས་ཏེ་བརྗོད། །དཀར་གསལ་ཆུ་འཛིན་བརྩེགས་པའི་བ་གམ་རྩེར། །གཡུ་འབྲུག་གཞོན་ནུ་དབྱངས་སྙན་བཞད་གྱུར་ན། །མདོངས་ལྡན་དགའ་མ་དགའ་བའི་མིག་བགྲད་དེ།
།མཛེས་པའི་ཟློས་གར་བསྒྱུར་བ་རྟེན་འབྲེལ་གཤིས།ཀྭ་ཡེ་འདི་ན་བློ་གསལ་དབང་པོ་ཡི། །སྔོན་བྱོན་གྲུབ་པའི་ལོ་རྒྱུས་ཆ་ཙམ་ཞིག །གཞོམ་བྲལ་ནཱ་དའི་དབྱངས་སུ་ལེན་གྱུར་ན། །སུ་དག་དད་པའི་སྤུ་ལོང་ཅིས་མི་གཡོ།
།བོང་བ་ས་ཟླར་ངོམས་པའི་ཚུལ་ཇི་བཞིན། །ཟོལ་སྦྱོར་སྒྲུང་གི་རྗེས་འགྲོའི་ངག་ཚིག་དག །སྐལ་དམན་བྱིས་པའི་རྣ་བར་བསྟེན་འོས་ལས། །དཔྱོད་ལྡན་སུ་ཞིག་ཡིད་དབང་འཕྲོག་པར་གྱུར།
།རྣམ་མང་ལོ་རྒྱུས་ངོ་མཚར་མུ་ཏིག་ཕྲེང་། །ཁུངས་ལྡན་གཏམ་གྱི་སྲད་བུ་ལ་བརྒྱུས་ནས། །བློ་གྲོས་ལང་ཚོ་གསར་ལྡན་ལུས་ཕྲ་མའི། །ཐོས་འཛིན་རྒྱན་དུ་སྦྱིན་གྱི་དགའ་པས་ལོངས། །ཞེས་མཆོད་པར་བརྗོད་ཅིང་རྩོམ་པར་དམ་བཅའ་བའི་ཚིགས་སུ་བཅད་པ་དེ་དག་གིས་མདུན་བསུས་ཏེ།
སྐབས་སུ་བབས་པའི་གླེང་བར་བྱ་བ་ནི། དེ་ཡང་འོ་སྐོལ་རྣམས་ཀྱི་སྟོན་པ་མཉམ་མེད་ཤཱཀྱའི་རྒྱལ་པོའི་བསྟན་པ་རིན་པོ་ཆེ་འདི་ཉིད་ནི་འགྲོ་བ་ཀུན་ལ་ཕན་བདེ་མ་ལུས་པ་འབྱུང་བའི་རྒྱུ་གཅིག་པུ་ཡིན་ལ།
བསྟན་པ་དེ་ཡང་དར་རྒྱས་སུ་མཛད་པའི་སྐྱེས་བུ་དམ་པ་རྣམས་ལ་རག་ལུས་ཤིང་། བོད་ཡུལ་ཁ་བ་ཅན་གྱི་རྒྱལ་ཁམས་འདིར་ཡང་བསྟན་པ་ལ་སྔ་དར་དང་ཕྱི་དར་གཉིས་སུ་བྱུང་བ་ལས།
ཕྱི་མ་ལ་ཡང་བཀའ

གདམས་པ། ས་སྐྱ་པ། དྭགས་བརྒྱུད་པ། ཇོ་ཞལ་གཉིས། བོ་དོང་པ། ཤངས་པ། མཉམ་མེད་རི་བོ་དགེ་ལྡན་པ་དང་། སྔགས་རྙིང་མ་བ་སོགས་གྲུབ་མཐའི་སྲོལ་འབྱེད་ཀྱི་སྐྱེས་བུ་དམ་པ་བསམ་གྱིས་མི་ཁྱབ་པ་བྱོན་མོད།
ཐམས་ཅད་ཀྱི་ནང་ན་འཆད་རྩོད་རྩོམ་གསུམ་གྱི་འཕྲིན་ལས་ཕུལ་དུ་བྱུང་བ་ནི། བདག་ཅག་གི་བླ་མ་ཆོས་ཀྱི་རྗེ་ཐམས་ཅད་མཁྱེན་པ་བུ་སྟོན་ལས་གཞན་གོང་ན་མེད་པ་ཡིན་ནོ། །དེ་སྐད་དུ་ཡང་། ཀུན་མཁྱེན་པདྨ་དཀར་པོས།བསྟན་འཛིན་རྒྱ་མཚོའི་དབུས་ན་ཟླ་མེད་པ།
།ཐམས་ཅད་མཁྱེན་པ་རིན་ཆེན་འདོད་དགུའི་ཚོགས། །ཡིད་བཞིན་གྲུབ་མཛད་གང་དེར་དང་བའི་བློས། །གུས་པས་ཕྱག་འཚལ་ཀུན་ནས་སྐྱབས་སུ་མཆི། །ཞེས་སོགས་ཀྱིས་བསྟོད་པ་ལྟར་རོ།
།བདག་ཉིད་ཆེན་པོ་འདིའི་བཀའ་སྲོལ་ཇི་ལྟར་དར་བའི་ཚུལ་དུ། བརྒྱུད་པའི་བླ་མ་རྣམས་ཀྱི་རྣམ་ཐར་ལོ་རྒྱུས་རང་གིས་ཅུང་ཟད་ཐོས་པ་དག་སྐལ་བ་མཉམ་པའི་གང་ཟག་གཞན་འགའ་ཞི་གིའང་ཐོས་སུ་རུང་བར་བྱ་བའི་ཕྱིར་འདིར་ཕྱོགས་གཅིག་ཏུ་བརྗོད་པར་བྱ་བ་འདི་ལྟར་རོ།རྒྱལ་རྣམས་མཁྱེན་པའི་ཤར་རིའི་སྤོ་ལས་འོངས།
།སྤངས་རྟོགས་ཡོན་ཏན་རིན་ཆེན་ཁམས་ལས་གྲུབ། །ཐར་འདོད་པདྨོའི་གཉེན་གཅིག་བུ་སྟོན་རྗེ།
།སྨྲ་བའི་ཉི་མ་དེ་ཡིས་ཤེས་རབ་སྩོལ། །ཅེས་ཚིགས་སུ་བཅད་པའི་དབྱངས་ཀྱིས་མཆོད་ནས། དེ་ཡང་ཀུན་མཁྱེན་རྒྱལ་དབང་ལྔ་པས་མཛད

པའི་དཔལ་ལྡན་ཞྭ་ལུ་པའི་བསྟན་པ་ལ་བཀའ་དྲིན་ཆེ་བའི་དམ་པ་རྣམས་ལ་གསོལ་འདེབས་ཀྱི་ཚིགས་སུ་བཅད་པ་པདྨ་རཱ་གའི་འཕྲེང་བ་ཞེས་བྱ་བ་འདི་ཉིད་ལ་རྩ་བ་ལྟ་བུ་བྱས་ན་འབྲེལ་ཆགས་པར་མངོན་ཞིང་། དེ་ཉིད་ས་བཅད་རིམ་པ་གསུམ་གྱིས་ཕྱིན།
ཀླད་ཀྱི་དོན། གཞུང་གི་དོན། མཇུག་གི་དོན་ནོ། །དང་པོ་ཀླད་ཀྱི་དོན་ནི་ཨོཾ་སྭསྟི་སིདྡྷིཾ། ཞེས་རྒྱ་སྐད་དུ་ཤིས་པར་བརྗོད་པའི་སྒོ་སྟེ་དོན་ནི། ཨོཾ་བདེ་ལེགས་སུ་གྲུབ་པར་གྱུར་ཅིག་ཅེས་འབྱུང་བས་ཨོཾ་གྱི་ཡི་གེ་ཨ་ཨུ་མ་གསུམ་གྱིས་སངས་རྒྱས་ཀྱི་སྐུ་གསུང་ཐུགས་མཚོན་ཞིང་།
མཚོན་དོན་དེ་དྲན་པའི་སྒོ་ནས་ཤིས་པར་བརྗོད་པའོ། །གཉིས་པ་གཞུང་གི་དོན་ལ་གསུམ།
ཀུན་མཁྱེན་བུ་སྟོན་ཞབས་ལ་གསོལ་འདེབས། སྔོན་འཇུག་གི་སྒོ་ནས་རྣམ་ཐར་ནས་ཆ་ཙམ་བཤད་པ། དེའི་གསུང་ལས་འཁྲུངས་པའི་ཐུགས་སྲས་བུ་ཆེན་རྣམས་ལ་གསོལ་འདེབས་སྔོན་འཇུག་གི་སྒོ་ནས་སོ་སོའི་རྟོགས་བརྗོད་རྒྱས་བསྡུས་མ་ངེས་པའི་ཚུལ་དུ་བཤད་པ།
བརྒྱུད་འཛིན་མཁས་གྲུབ་རིམ་པར་བྱོན་པ་རྣམས་ལ་གསོལ་འདེབས་སྔོན་འཇུག་གི་སྒོ་ནས་རང་རང་གི་རྣམ་ཐར་ལོ་རྒྱུས་རྒྱས་བསྡུས་སྣ་ཚོགས་སུ་བཤད་པའོ།
།དང་པོ་ཀུན་མཁྱེན་བུ་སྟོན་རྗེའི་རྣམ་ཐར་ནས་ཆ་ཙམ་བཤད་པ་ལ་གསུམ། འདས་པའི་སྐྱེས་རབས་ཀྱི་དོན་མདོར་བསྟན་པ། ད་ལྟར་གྱི་རྣམ་ཐར་ཅུང་ཟད་རྒྱས་པར་ཕྱེ་བ། མ་འོངས་པར་རྒྱལ་བ་རབ་གསལ་དུ་འཚང་རྒྱ་བའི་ཚུལ་གྱིས་དོན་བསྡུ་པའོ།
།དང་པོ་ནི་གསོལ་འདེབས་ལས།བདེ་སྟོང

ཨེ་ཝཾ་ཟུང་འཇུག་ཆོས་སྐུའི་མདངས། །འོག་མིན་ཞིང་གཙོ་ངེས་པ་ལྔ་ལྡན་དཔལ། །ཁྱབ་བདག་རྡོ་རྗེ་སེམས་དཔའ་ངུར་སྨྀག་གར། །ཡོངས་བསྒྱུར་བུ་སྟོན་ཆོས་རྗེར་གསོལ་བ་འདེབས། །ཞེས་བྱུང་བས། དེའི་དོན་མཆོག་ཏུ་མི་འགྱུར་བའི་བདེ་བ་ཆེན་པོ་དང་།
།ཐམས་ཅད་སྟོང་པ་འོད་གསལ་ཟུང་དུ་འཇུག་པ་ལས་བདེ་སྟོང་དབྱེར་མེད་ཀྱི་ཡེ་ཤེས་སམ་ཨེ་ཝཾ་ཟུང་འཇུག་གི་ངོ་བོ་སངས་རྒྱས་ཐམས་ཅད་ཀྱི་དགོངས་གཞིའི་མཐར་ཐུག་ཆོས་སྐུ་འགྲུབ་ཅིང་།
དེའི་མདངས་སམ་གཟུགས་ནི་འོག་མིན་ཞིང་གི་གཙོ་བོ་ལོངས་སྐུ་ངེས་པ་ལྔ་ལྡན་གྱི་དཔལ་དང་ལྡན་པ། རིགས་ཀུན་ཁྱབ་བདག་རྡོ་རྗེ་སེམས་དཔའ་འོ། །དེ་ཉིད་ལྗོངས་འདིར་མ་དག་པའི་གདུལ་བྱའི་སྣང་ངོར་ངུར་སྨྲྀག་འཛིན་པའི་ཟློས་གར་ཡོངས་སུ་བསྒྱུར་ནས་སྤྲུལ་པའི་སྐུའི་ཚུལ་བསྟན་པ་ནི་ཀུན་མཁྱེན་བུ་སྟོན་ཆོས་རྗེ་ཡིན་པས།
མདོར་ན་སྐུ་གསུམ་དབྱེར་མེད་དེའི་ཞབས་ལ་གུས་པ་ཆེན་པོས་བཏུད་ནས་གསོལ་བ་འདེབས་སོ་ཞེས་པ་སྟེ་གསོལ་བ་འདེབས་པ་ནི་ཞུ་བ་འབུལ་བའི་ཚིག་ཡིན་པའི་ཕྱིར་རོ།
།གསོལ་འདེབས་སྔོན་འཇུག་གི་དོན་བསྟན་ཟིན་ཏོ། །ད་ནི་སྐྱེས་རབས་ཀྱི་དོན་མདོར་བསྟན་པ་ལ།
དེ་ཡང་རྣམ་ཐར་སྙིམསྙམ་པའི་མེ་ཏོག་ལས། བདག་ཉིད་ཆེན་པོ་འདི་ནི་བསྐལ་བ་དཔག་ཏུ་མེད་པའི་སྔོན་རོལ་དུ་ས་བཅུ་གཉིས་ཀྱི་དབང་ཕྱུག་ཏུ་གྱུར་ནས་ལོངས་སྤྱོད་རྫོགས་པའི་སྐུར་སངས་རྒྱས་ཚར་ནས།
ད་གདོདསྤྲུལ

པའི་སྐུ་སྣ་ཚོགས་པ་བསྟན་ཏེ། ཞེས་འབྱུང་བ་དང་། རིག་འཛིན་ཀ་ཐོགས་ཚེ་དབང་ནོར་བུས་ཀྱང་། སྔོན་ནས་བྱང་ཆུབ་རིན་ཆེན་ཏོག་ཅེས་བྱ། ད་ལྟའང་མངོན་དགའི་ཞིང་ན་མི་འཁྲུགས་མགོན། ཞིང་འདིར་རྒྱལ་སྲས་བུ་སྟོན་སྤྲུལ་ལ་འདུད།
།ཅེས་སྔར་དེ་བཞིན་གཤེགས་པ་རིན་ཆེན་ཏོག་ཅེས་བྱ་བར་སངས་རྒྱས་ཟིན་པ་དང་། ད་ལྟ་ཤར་ཕྱོགས་མངོན་དགའི་ཞིང་གི་རྒྱལ་བ་མི་འཁྲུགས་མགོན་པོ་ཡིན་པར་བསྟན་པ་སོགས་ཇི་སྙེད་ཅིག་མཆིས་ཡོད།
ཞིང་འདིར་བར་སྐབས་ཀྱི་གདུལ་བྱ་འགའ་ཞིག་གི་མཐུན་སྣང་དུ་གྲུབ་པ་ལ་ནི། དང་པོར་ཚོང་དཔོན་ཆེན་པོར་གྱུར་ཏེ་དེ་བཞིན་གཤེགས་པ་མཐའ་ཡས་འོད་ལ་ནོར་བུ་རིན་པོ་ཆེ་ཕུལ་ནས་བྱང་ཆུབ་ཏུ་ཐུགས་བསྐྱེད་པ་དང་།
དེ་ནས་རྒྱལ་པོ་བསོད་ནམས་མེ་ཏོག་གི་སྲས་སུ་གྱུར་ནས། དེ་བཞིན་གཤེགས་པ་བརྩོན་འགྲུས་མཐའ་ཡས་མཉེས་པར་མཛད་པ་དང་། དེ་ནས་དག་དང་མ་དག་པའི་སྐྱེས་རབས་སྣ་ཚོགས་བསྟན་པའི་མཐར།
རྒྱ་བོད་གཉིས་སུ་སྐྱེ་བ་ཇི་ལྟར་བཞེས་ཚུལ་ནི། ཀུན་མཁྱེན་ལྔ་པས། རྒྱལ་བའི་བསྟན་ལ་ཀུན་མཁྱེན་བུ་སྟོན་རྗེ། །འཕགས་ཡུལ་པཎ་གྲུབ་དབང་པོ་སྠབི་ར། །སྒྱུ་ལུས་མངོན་གྱུར་ཁྱུང་པོ་ལོ་ཙྪ་དང་།
།མཁས་གྲུབ་དམ་པ་ཆོས་སྐུ་འོད་ཟེར་སོགས། །སྐྱེས་རབས་ནོར་བུའི་འཕྲེང་བ་ཚར་དུ་དངར། །ཞེས་གསུངས་ཏེ། དེ་ཡང་ལྔ་པ་རང་ཉིད་ཀྱིས་མཛད་པའི་ཚར་ཆེན་གྱི་རྣམ་ཐར་ལས་བྱུང་བ་ནི་འདི་ལྟར།
རྒྱ་གར་དུ་འཁྲུངས་རབས་དང་པོ

བིརྺ་པ། གཉིས་པ་ཨྱོན་གྱི་ཡུལ་དུ་སྠ་བིར། གསུམ་པ་རྒྱ་གར་དུ་པཎ་ཆེན་དྷརྨ་པཱ་ལ། །བཞི་པ་པཎ་གྲུབ་གྷ་ཡ་དྷ་ར། ལྔ་པ་བོད་དུ་མཁས་གྲུབ་ཁྱུང་པོ་རྣལ་འབྱོར། དྲུག་པ་ཁ་ཆེ་པཎ་ཆེན་ཤཱཀྱ་ཤྲཱི། བདུན་པ་ཤངས་པ་ཆོས་རྗེ་སངས་རྒྱས་སྟོན་པ།
བརྒྱད་པ་མགདགེ་སྡིངས་པ་ཆོས་སྐུ་འོད་ཟེར། དགུ་པ་ནི་ཆོས་རྗེ་ཉིད་དུ་འཁྲུངས་སོ། །ལོ་ཙྪ་བ་རིན་ཆེན་བཟང་པོ་ནི། ཆོས་རྗེ་ཉིད་ཞལ་བཞུགས་པའི་དུས་སུ་མངའ་རིས་ཞང་ཞུང་གི་དགེ་འདུན་མང་པོས།
དེ་ཉིད་ཀྱི་སྐུ་སྐྱེར་ངོས་བཟུངས་ནས་ཞུ་འཕྲིན་སོགས་བརྫངས་པ་དང་། ཆོས་རྗེ་ཉིད་ཀྱིས་ཀྱང་དོན་གྱིས་བཞེས་པར་སྣང་ཞེས་མཁས་པ་འགའ་ཞིག་གསུང་སྟེ། དེ་ལྟར་ན་ལོ་ཆེན་རིན་ཆེན་བཟང་པོ་ཡང་འཁྲུངས་རབས་སུ་འོས་སོ།
གཞན་ཡང་དུས་ཕྱིས་ཀྱི་ཀློང་རྡོལ་གྲུབ་ཆེན་ངག་དབང་བློ་བཟང་པས་ནི་བུ་སྟོན་ཐམས་ཅད་མཁྱེན་པའི་འཁྲུངས་རབས་འདི་ལྟར་བཤད་དེ། རྒྱལ་བ་མཐའ་ཡས་འོད་ལྔའི་སྤྱན་སྔ་རུ།
།དེད་དཔོན་མཁས་པར་གྱུར་པ་དང་པོ་ཡིན། །རྒྱལ་པོ་བསོད་ནམས་མེ་ཏོག་སྲས་སུ་འཁྲུངས། །བརྩོན་འགྲུས་མཐའ་ཡས་གྱུར་པ་གཉིས་པ་ཡིན། །བསྐལ་བཟང་སངས་རྒྱས་བདུན་པ་རབ་གསལ་དུ།
།མཁའ་འགྲོས་ལུང་བསྟན་བརྙེས་པ་གསུམ་པ་ཡིན། །ཤེར་ཕྱིན་བསྟན་པའི་ཉི་མ་འོད་པོ་ཆེ། །གསལ་བྱེད་སློབ་དཔོན་སེང་བཟང་བཞི་པ་ཡིན། །རྡོར་གདན་བྱང་ཆུབ་ཆེན་པོར་ཤིང་ལོ་ཕུལ། །བྲམ་ཟེའི་ཁྱེའུར་འཁྲུངས་པ་ལྔ་པ

ཡིན་། །ཁྲོ་གཉེར་ཅན་གྱིས་ངག་གིས་མཆོག་སྩོལ་ཞིང་། །སྨྲ་བའི་ཉི་མར་མཚན་གསོལ་དྲུག་པ་ཡིན། །ཆོས་མངོན་མཛོད་ཀྱི་སྲོལ་འབྱེད་རྣལ་རྒྱལ་འགྲུབ། །མཁས་མཆོག་དབྱིག་གཉེན་གྱུར་པ་བདུན་པ་ཡིན། །ལྷ་ཡི་བསོད་ནམས་སློབ་མ་བརྒྱད་པ་ཡིན།
།རི་མོའི་ལྷ་མོས་བསྙེན་བཀུར་དགུ་པ་ཡིན། །ཀླུ་དབང་བསོད་སྙོམས་ཕུལ་བ་བཅུ་པ་ཡིན། །མར་མེ་མཛད་དཔལ་གྱུར་པ་བཅུ་གཅིག་པ། །བུ་སྟོན་ཁ་ཆེར་གྱུར་པ་བཅུ་གཉིས་པའོ།
།ཞེས་གསུངས་སོ། །ལུང་བསྟན་ཇི་ལྟར་བྱུང་བ་ནི། རྔ་བོ་ཆེའི་མདོ་ལས། ཤཱཀྱ་ཤྲཱི་ཞེས་བྱའི་དགེ་སློང་དག །བསྟན་དང་སེམས་ཅན་དོན་ལ་བརྩོན། །ཟག་པ་ཐམས་ཅད་ཟད་གྱུར་ཏེ། །རབ་གསལ་ཞེས་བྱར་སངསསང་ཡང་རྒྱ།
།ཞེས་ཁ་ཆེ་པཎ་ཆེན་ལུང་བསྟན་པ་དང་། །རྗེ་བཙུན་སྒྲོལ་མའི་ཞལ་ནས།ཨེ་མ་བདེ་ལེགས་སུ་གྱུར་ཅིག །བསྐལ་བཟང་བདུན་པ་འཇིག་རྟེན་དུ། །ཁ་ཆེར་པཎ་ཆེན་ཤཱཀྱ་ཤྲཱི། །འདི་ན་ཆོས་སྐུ་འོད་ཟེར་འགྱེད།
།ཅེས་དགེ་སྡིངས་པ་ཆོས་སྐུ་འོད་ཟེར་ལུང་བསྟན་པ་དང་། །འཇམ་དཔལ་རྩ་རྒྱུད་ལས། ཡི་གེ་ར་དང་བ་དང་པོ། །དགེ་སློང་གང་ཞིག་རབ་བྱུང་ནས། །སྟོན་པའི་བསྟན་པ་གསལ་བྱེད་པ། །འབྱུང་བར་འགྱུར་བ་ཐེ་ཚོམ་མེད།
།ཅེས་པ་ནི་ཆོས་རྗེ་ཉིད་ལུང་བསྟན་པར་མཁས་པ་དག་བཞེད་པས་འདིར་འོས་སོ། །གཞན་ཡང་སློབ་དཔོན་ཆེན་པོ་པདྨ་འབྱུང་གནས་ཀྱིས། །ར་ཞེས་བྱ་བའི་ལུང་པ་རུ། །བུ་ཞེས་བྱ་བའི་དགེ་སློང་འབྱུང་།
།མཆོད་རྟེན་རྡོ་ཡི་ཏོག་ཅན་ཅན། །ཞེས

གསལ་བར་ལུང་བསྟན་ཏེ་དེ་ལྟ་བུ་མ་གཅིག་ལབ་སྒྲོན་སོགས་གཞན་ནས་ཀྱང་མང་ངོ་། སྐྱེས་རབས་ཀྱི་དོན་མདོར་བསྟན་པ་བཤད་ཟིན་ཏོ། གཉིས་པ་ནི་གསོལ་འདེབས་ལས། རྣམ་ཀུན་མཆོག་ལྡན་བདེ་ཆེན་རིགས་བརྒྱའི་བདག
།སྟོང་ཉིད་སྣ་ཚོགས་ལྷ་མོར་རྟག་རྩེ་བའི། །དཀྱིལ་འཁོར་རྒྱ་མཚོའི་དེད་དཔོན་མི་ཡི་གཟུགས། །སྟོན་མཛད་རིན་ཆེན་གྲུབ་ལ་གསོལ་བ་འདེབས། །ཞེས་འབྱུང་བས། དེ་ཡང་དགའ་བ་བཅུ་དྲུག་གི་དོན་རྫོགས་པའི་རྣམ་ཀུན་མཆོག་ལྡན་གྱི་བདེ་ཆེན་རིགས་བརྒྱའི་བདག་པོ་དང་།
སྟོང་ཉིད་བཅུ་དྲུག་གི་རང་བཞིན་ངེས་དོན་གྱི་སྣ་ཚོགས་ལྷ་མོ་གཉིས་རྟག་ཏུ་རྩེ་བའི་དོན་མཉམ་པར་སྦྱོར་བ་ལས་བྱུང་བའི་དཀྱིལ་འཁོར་རྒྱ་མཚོའི་སྤྲོ་བསྡུའི་བྱེད་པ་པོའམ་དེད་དཔོན་ནི།
མཆོག་གི་དང་པོའི་སངས་རྒྱས་དུས་ཀྱི་འཁོར་ལོའོ། །དེ་ཉིད་ཞིང་འདིར་མིའི་གཟུགས་སུ་སྟོན་པར་མཛད་ནས་སྨིན་གྲོལ་ཆོས་ཀྱི་འཁོར་ལོ་བསྐོར་བའི་མཚན་གྱི་ཐ་སྙད་བུ་སྟོན་རིན་ཆེན་གྲུབ་སྟེ།
དེའི་ཞབས་ལ་ལུས་ངག་ཡིད་གསུམ་བཏུད་ནས་གསོལ་བ་འདེབས་སོ། །ཞེས་པ་སྟེ་སྔོན་འཇུག་གི་དོན་བསྟན་ཟིན་ཏོ། །ད་ནི་སྐུ་ཚེ་འདི་ཉིད་ཀྱི་རྣམ་ཐར་ཅུང་ཟད་རྒྱས་པར་ཕྱེ་བ་ལ།
དེ་ཡང་རྣམ་ཐར་སྙིམ་པའི་མེ་ཏོག་ནི་ཚིག་འདོམས་ལ་དོན་ཟབ་ཅིང་རྒྱ་ཆེ་བས་དེའི་ས་བཅད་ལྟ་བུར་འདིར་མཛད་པ་བཅུ་གཉིས་སུ་བཏུས་ནས

བཤད་པར་བྱ་སྟེ། སྐུ་བལྟམས་ཡི་གེ་རྩིས་གནས་ལ་སྦྱངས། །ཁྱིམ་གནས་བྱང་སེམས་བརྟུལ་ཞུགས་མཛེས། །རབ་བྱུང་ཐོས་བསམ་དཀའ་སྤྱད་མཛད། །མཁས་བཙུན་བཟང་གསུམ་བླ་མ་བསྟེན། །གྲངས་མེད་གདུལ་བྱའི་ཚོགས་པ་བསྐྱངས།
།འཆད་རྩོད་རྩོམ་བསྒྱུར་དགའ་སྟོན་སྤེལ། །ངོ་མཚར་གནས་རྟེན་ཁྱད་འཕགས་བཞེངས། །བསམ་གྱིས་མི་ཁྱབ་རྣམ་ཐར་གྱིས། །འགྲོ་ཀུན་སྨིན་གྲོལ་མཛད་ནས་ཀྱང་། །བྱམས་པའི་ཐུགས་ཀར་ཐིམ་པའོ།
།ཞེས་བྱ་བ་འདི་ཡིན་ནོ། །དེ་ལ་དང་པོ་སྐུ་བལྟམས་པའི་མཛད་པ་ནི། དེ་ཡང་ཡབ་བླ་མ་གྲག་སྟོན་རྒྱལ་མཚན་དཔལ་བཟང་པོ་ཞེས་བྱ་བ་སྔགས་རྙིང་མའི་གྲུབ་ཐོབ་རིམ་པར་བྱོན་པའི་དཔོན་བརྒྱུད། མདོ་རྒྱུད་མཐའ་དག་ལ་མཁས་ཤིང་གྲུབ་པའི་དབང་ཕྱུག་ཏུ་གྱུར་པ་དེ་ཉིད་དང་།
ཡུམ་སློབ་དཔོན་མ་བསོད་ནམས་འབུམ་ཞེས་བྱ་བ་རྗེ་བཙུན་སྒྲོལ་མའི་རྣམ་འཕྲུལ་དེ་གཉིས་ཀྱི་སྲས་སུ་སྐུ་སྐྱེ་བ་བཞེས་ཏེ། ལྷུམས་སུ་ཞུགས་པའི་ཚེ།
ཡུམ་གྱི་རྨི་ཉམས་སུ་ཡི་དམ་གྱི་ལྷ་རྟེན་དང་བརྟེན་པར་བཅས་པའི་དཀྱིལ་འཁོར། ལྟོ་བའི་དབུས་སུ་བསྐྱེད་པ་དང་། ཏིང་ངེ་འཛིན་གྱི་སྒོ་དུ་མ་ཐུགས་ལ་འཁྲུངས། སྐུ་ལུས་བདེ་ཞིང་ཤིང་བལ་གྱི་འདབ་མ་ལྟར་ཡང་བར་གྱུར་པ་སོགས་བྱུང་ཞིང་།
ཟླ་གྲངས་ཐིམ་གྱི་བར་དུ་ལྷུམས་སུ་བཞུགས་ནས་ལྷ་རྣམས་ལ་ཆོས་སྟོད་པ་སོགས་མཛད། དེ་ནས་ལྕགས་ཕོ་སྟག་གི་ལོ་ཧོར་ཟླ་གསུམ་པའི་ཉི་ཤུ་བཞི་སྐར་མ་བྱ་སྔོའི་ཉིན་ལ་སྨད་པ་སྒོམ་གནས་ཞེས་བྱ་བའི་དགོན་པར་སྐུ་བལྟམས་སོ།
།དེའི་ཚེ་ཡུམ་གྱི་རྨི་ཉམས་སུ་སྔར་གྱི་དཀྱིལ་འཁོར་གྱི་ལྷ་རྣམས་ཕྱིར

བྱུང་ནས་མཛད་པ་ཞིང་སྦྱངས། སེམས་ཅན་སྨིན། སངས་རྒྱས་མཆོད་པ་སོགས་མཛད་ནས། སླར་དཀྱིལ་འཁོལ་ལ་བཀོད་པའི་སྣང་བ་བྱུང་ངོ་། །ཕྱི་རོལ་དུ་ཡང་སྔར་མེད་པའི་དྲི་ཞིམ་པོ་བྲོ་བ་དང་། རོལ་མོའི་སྒྲ་དང་།
མེ་ཏོག་གི་ཆར་འབབ་པ་སོགས་ངོ་མཚར་བའི་ལྟས་དང་། བཀྲ་ཤིས་པའི་མཚན་མ་བཟང་པོས་ཁྱབ་པར་གྱུར་ཏོ། །སྐུ་བལྟམས་པའི་མཛད་པ་སྟེ་དང་པོའོ། །གཉིས་པ་ཡིག་རྩིས་བསླབས་པའི་མཛད་པ་ནི། བལྟམས་ནས་རིང་བོར་མ་ལོན་པར་འཇམ་དབྱངས་བསྒྲུབས་པས་ཞལ་གཟིགས།
ཡུམ་གྱིས་ཀློག་སློབ་པར་བརྩམ་པ་ན་ཀ་ཁ་སློབ་མ་དགོས་པར་འདའ་ཀ་ཡེ་ཤེས་ལ་སྦྱོར་ཀློག་མཛད། གཞན་གྱིས་ཀློག་སླབ་མ་དགོས་པར་ཚིག་ཏུ་སྦྲེལ་ནས་ཀློག་མཁྱེན་པ་བྱུང་།
ད་དུང་ཡི་གེ་དབུ་མེད་ཀློག་པར་བཞེད་ཀྱང་མ་ཕོད་པར་ཐུགས་ཆད་དེ་ཤུམས་པས་ཡི་དམ་གྱི་ལྷས་བྱིན་གྱིས་བརླབས་ཤིང་དབུགས་ཕྱུང་སྟེ་དེ་མཐར་ཡི་གེ་དབུ་མེད་ཀློག་པ་ལ་ཐོགས་པ་མེད་པར་གྱུར།
བྱིས་པའི་དུས་ནས་འདོད་པའི་འདུ་འཛི་ལ་ཡི་མི་དགྱེས། ཡོན་ཏན་སྒྲུབ་ལ་བརྩོན། ཉིད་ཀྱི་མེས་པོ་བླ་ཆེན་ཚུལ་ཁྲིམས་དཔལ་བཟང་ཞེས་བགྱི་བ་སྔགས་རྙིང་མའི་གྲུབ་ཐོབ་དགུང་ལོ་བརྒྱ་དང་བཅུ་དགུ་བཞུགས་པ་ཞིག་ཡོད་པ།
དེའི་ཕྱག་དཔེ་རྣམས་ལ་གཟིགས་ནས། འདི་ནི་བསྟན་བཅོས་རྣམ་དག་གོ ། འདི་ནི་རྣམ་དག་མ་ཡིན་ནོ། །ཞེས་གསུངས་ནས་སོ་སོར་ཕྱེད

པས་མེས་པོ་ཡོང་ཤིན་ཏུ་མཉེས་སོ། །དཔོན་རྒྱམ་སེང་ཞེས་བྱ་བ་ལ། རྩིས་དང་ཡི་གེ་བསླབས་པས། སློབ་དཔོན་པས་མཁས་པའི་གོ་འཕང་ཐོབ་བོ། །ཡིག་རྩིས་ཀྱི་གནས་ལ་སྦྱངས་པའི་མཛད་པ་སྟེ་གཉིས་པའོ། །གསུམ་པ་རེ་ཞིག་ཁྱིམ་དུ་བཞགས་ནས་བྱང་ཆུབ་སེམས་དཔའི་བརྟུལ་ཞུགས་བསྐྱངས་པའི་མཛད་པ་ནི།
དེ་ཡང་དགུང་ལོ་བདུན་བཞེས་པའི་ཚེ། སེམས་དཔའ་ཆེན་པོ་ཁྲོ་ཕུ་བ་བསོད་ནམས་སེངྒེ་ལས་སེམས་བསྐྱེད་གསན། བདག་པས་གཞན་གཅེས་ཀྱི་བྱང་ཆུབ་ཀྱི་སེམས་རིན་པོ་ཆེ་ཐུགས་ལ་འཁྲུངས་ཏེ།
གཞན་དོན་དུ་འགྱུར་བ་ཅིག་བྱུང་ན། བསྟན་པ་ལ་ཕན་པ་ཅིག་བྱུང་ན། སེམས་ཅན་སྐྱིད་པ་ཅིག་བྱུང་ན་ང་རང་ཤི་ནའང་ཤི། སྡུག་ནའང་སྡུག་སྙམ་པ་ཐུགས་ལ་འཁྲུངས།
ཅི་མཛད་སེམས་ཅན་གྱི་དོན་དུ་འགྱུར་བར་མཛད། ད་ལྟ་འཇིག་རྟེན་གྱི་ཆེ་རུ་རེ་བ།། གྲུང་དུ་རེ་བ། འཁོར་མང་བ། ཁ་དྲག་པ། ནོར་ཆེ་བ། ལས་སུ་སྡིག་པ་འབའ་ཞིག་གསོག་པ་ཀུན་སྤྱན་གྱིས་གཟིགས་པའམ།
སྙན་གྱིས་གསན་པ་བྱུང་ཙ་ན་སྤྱན་ཆབ་འཆོར་བ་ཙམ་དུ་ཐུགས་ལས་ཆེན་པོ་བྱུང་སྟེ། རེ་སྡུག། སྙིང་རེ་རྗེ། འཆི་བ་ཟེར་བ་ཅིག་བྱུང་ནས་མིག་བཙུམ་ཀྱིན་འགྲོ་དུས་དགོས་པའི་ཆོས་ནི་མེད།
གཞན་གང་གིས་ཀྱང་གླགས་མི་ཕྱེ། དམྱལ་བ་བྱ་བ་ཅིག་ཡོད་དེ། དེའི་གཏམ་ཐོས་ན་ཡང་སྐྱི་གཡའ། སྡུག་བསྔལ་དངོས་ལ་ལོངས་སྤྱད་པ་བས་ཀྱང་། སྡུག་བསྔལ་གྱི་རྒྱུ་ལ་ལོངས་སྤྱོད་པ་འདི་ཚོ་རང་སྙིང་རྗེ་བ་འདུག་ཅེས་བུ་ཆུང་གི་དུས་ནས

གསུང་བ་ཞིག་ཡོད་སྐད། དགུང་ལོ་བརྒྱད་བཞེསཞེས་པའི་ཚེ་སེམས་དཔའ་ཆེན་པོ་དེ་ཉིད་ལས་བདེ་མཆོག་དྲིལ་བུ་པའི་དབང་བཞི་རྫོགས་པར་གསན། དབང་གནང་བའི་སྐབས་ཉིད་ཀྱི་དབུ་ལ་རིན་པོ་ཆེ་པས་ཕྱག་བཞག་ནས་དར་ཅིག་བསྙེལ་གསོ་མཛད།
འོ་འདི་ལ་ངའི་ངལ་བསོ་བྱེད་པ་ཡིན་ནོ་གསུང་། མེས་པོ་ཚུལ་ཁྲིམས་དཔལ་བཟང་ལས་ཀྱང་གསང་སྔགས་རྙིངསྙིང་མའི་སྐོར་དང་མཁྱུད་སྤྱད་སོགས་རིག་གནས་ཐོར་བུ་མང་པོ་གསན། མདོར་ན་ཁྱིམ་དུ་བཞུགས་ནས་ཀྱང་ཉིན་མི་དལ།
མཚན་མི་གཉིད་པ། ཡོན་ཏན་སློབ་སྦྱོང་དང་། བཟླས་བརྗོད། བསྐྱེད་རྫོགས་ཀྱི་དོན་སྒོམ་པ་ལ་འབད་པས། ཡི་དམ་ལྷའི་ཞལ་གཟིགས་པ་སོགས་ནུས་བ་བསམ་གྱིས་མི་ཁྱབ་པ་དང་ལྡན་པས་འདྲེ་གདོན་འདུལ་བ་སོགས་ལ་མེས་པོའི་སྐུ་ཚབ་ལ་ཡང་མང་དུ་བྱོན།
ཡོང་ལ་མི་ཡིན་རྣམས་ཀྱིས་སྲོག་སྙིང་འབུལ་བ་སོགས་བཀའ་བཞིན་སྒྲུབ་པ་བྱུང་ངོ་། ཁྱིམ་གནས་བྱང་ཆུབ་སེམས་དཔའི་མཛད་པ་སྟེ་གསུམ་པའོ།
།༑བཞི་པ་རབ་ཏུ་བྱུང་བའི་མཛད་པ་ནི། ཉིད་ཀྱི་ཐུགས་ལ་སངས་རྒྱས་ཀྱི་བསྟན་པ་རབ་ཏུ་བྱུང་བས་འཛིན་དགོས་པ་འདུག །རབ་ཏུ་བྱུང་ནས་ཀྱང་བཤད་ཉན་གྱིས་ལུང་གི་ཆོས་འཛིན་དགོས་པ་འདུག
།སྒོམ་སྒྲུབ་ཀྱིས་རྟོགས་པའི་ཆོས་འཛིན་དགོས་པར་འདུག་དགོངས་ཏེ། དེ་ཡང་དགུང་ལོ་བཅོ་བརྒྱད་བཞེས་པ་མེ་མོ་ལུག་གི་ལོ། ཁྲོ་བུ་ལོཙྪ་བའི་མཁན་བརྒྱུད

འཛིན་པའི་མཁན་པོ་ཡང་རྩེ་བ་རིན་ཆེན་སེང་གེ་དང་། །ལས་ཀྱི་སློབ་དཔོན་ཚད་མའི་སྐྱེས་བུ་བསོད་ནམས་མགོན་གཉིས་ལས་རབ་བྱུང་དང་དགེ་ཚུལ་དུ་བསྒྲུབས། ཚུལ་ཁྲིམས་མིག་འབྲས་ལྟར་གཅེས་པར་བསྲུངས་ཏེ།
ཉིན་མཚན་དུས་དྲུག་ཏུ་རང་རྒྱུད་ལ་ཉེས་པས་ཕོག་མ་ཕོག་ཞུས་དག་མཛད། མདོ་རྩ་དང་། ཀ་རི་ཀ་དང་། སྡོམ་ཚིག་སོགས་གཟིགས་རྟོག་མཛད་དོ། །ཕྱིས་དགུང་ལོ་ཉི་ཤུ་རྩ་གསུམ་པ་ཆུ་ཕོ་བྱི་བའི་ལོ་མཁན་ཆེན་དཀའ་བཞི་པ་མཉམ་མེད་གྲགས་པ་གཞོན་ནུ་དང་།
ལས་ཀྱི་སློབ་དཔོན་བྱང་ཆུབ་སེམས་དཔའ་ཆེན་པོ་བསོད་ནམས་གྲགས་པ། གསང་སྟོན་བསོད་ནམས་བཟང་པོ་སོགས་དད་པའི་དགེ་འདུན་ཉི་ཤུ་རྩ་གཉིས་ཀྱི་དབུས་སུ་གཙང་ཚོང་དུས་འགུར་མོའི་བླ་བྲང་ཤར་དུ་བསྙེན་རྫོགས་མཛད་ནས་དགྲ་བཅོམ་པ་ཆེན་པོའི་རྣམ་པར་གྱུར་ཏོ།
མཁན་སློབ་དེ་ཉིད་ལས་འདུལ་བའི་སྐོར་དང་བློ་སྦྱོང་སོགས་གསན། ཁྱད་པར་བློ་སྦྱོང་གསན་པས་ངེས་འབྱུང་དང་བྱང་ཆུབ་ཀྱི་སེམས་ལ་བོགས་ལྷག་པར་ཐོན་པ་བྱུང་ངོ་།
།རབ་ཏུ་བྱུང་བའི་མཛད་པ་སྟེ་བཞི་པའོ། ། ༑ལྔ་པ་ཐོས་བསམ་ལ་དཀའ་སྤྱོད་མཛད་ཚུལ་ནི། རབ་ཏུ་བྱུང་ནས་བསྙེན་རྫོགས་མ་མཛད་པའི་གོང་།
གཙོ་བོར་སློབ་དཔོན་ཚད་མའི་སྐྱེས་བུའི་དྲུང་དུ་ཕར་ཕྱིན། །མངོན་པ་ཀུན་ལས་བཏུས། །ཚད་མ་རྣམ་ངེས་རྣམས་སོ་སོའི་གཞུང་འགྲེལ་རྒྱབ་ཆོས་དང་བཅས་པ། མདོ་རྩ་དག་མེ་ཏོག་འཕྲེང་རྒྱུད་སོགས་འདུལ་བའི་སྐོར་དང་།
རྩ་ཤེ་ལ་སོགས་པ་དབུ་མའི་སྐོར་རྣམས་གསན་ཞིང་། །ཁྱད་པར་ཕར་ཕྱིན

ལ་ཐུགས་གཉེར་མཛད་པའི་སྐབས་སུ་ལོ་ངོ་གཉིས་ཀྱི་བར་ལ་ས་ཐེ་བཙུགས་ནས་ཉིན་གྱི་དུས་སུ་ཚ་དྲོ་ཡང་གསོལ་ལོང་མེད། ན་བཟའ་རལ་བ་ཡང་འཚེམ་ལོང་མེད། མཚན་གྱི་དུས་སུ་མནལ་ཡང་ལོག་ལོང་མེད་དེ། སྲོད་ལ་བཞུན་མར་བཏེག་ནས་གཟིགས།
ཐོ་རངས་ཤར་སྦྱངས་ལ་འབད་པས་ཞལ་རས་ཀུན་གྲོད་པ་མེད་བསྲེགས་པ་ལྟ་བུར་གྱུར། ཕར་ཕྱིན་དང་བསྡུས་སྦྲགསབསྦྲགས་ནས་ཟུར་བཤད་མཛད་པའི་ཚེ། མ་རྨོངས་ཐམས་ཅད་ཧ་ལས་ཤིང་བོད་ན་ཀ་བ་ལིང་འགྲེམས་གཅིག་ལ་ཤེས་རབ་ཆེ་བར་གྲགས།
དེ་ནས་ལོ་གཅིག་གི་བར་ལ་གཙོ་བོར་ཚད་མ་རྣམ་ངེས་དང་། ཕལ་བའི་ཚུལ་དུ་སྡེ་མདུན་མདོ་དང་བཅས་པ་ལ་མཁས་པར་སྦྱངས། འཆག་པ་དྲི་གོང་གི་ཤུག་པ་རི་རུ་མངོན་པ་ཀུན་ལས་བཏུས་ཀྱི་སློབ་གཉེར་མཛད་དེ།
སྔ་དྲོ་གཞུང་མདའ་ཚད་མ་ཤོག་བུ་བདུན་ཙམ་རེ་དང་། ཊཱིཀྐ་ཤོག་བུ་མདའ་ཚད་ལྔ་རེ་ཙམ་ཐུགས་ལ་བཟུངས། ཕྱི་དྲོ་བཤད་པ་རྩལ་བཤད་བུ་མཛད་ནས་ཟླ་བ་གཅིག་ལ་མངོན་པ་ཀུན་ལས་བཏུས་ཀྱི་རྩ་འགྲེལ་ཐམས་ཅད་ཐུགས་སུ་ཆུད།
བོད་ན་མཁས་པའི་གྲགས་པས་ནི་ས་སྟེང་ཁྱབ། པོ་ཏི་ཆེ་བའི་སློབ་གཉེར་གྱི་བར་རྣམས་སུ་ཚད་མའི་སྐྱེས་བུ་དང་ཡང་རྩེ་བ་སོགས་ལས།
འཁྲིད་དང་དབང་བཤད་མན་ངག་བསམ་གྱིས་མི་ཁྱབ་པ་གསན་པར་མཛད་དོ། །དགུང་ལོ་ཉེར་གཅིག་བཞེས་པ་ལྕགས་ཕོ་ཁྱིའི་ལོ་ལ་དབུས་གཙང་གི་གྲྭ་སྐོར་མཛད། ལྟ་བ་ངན་པ་ཐམས་ཅད་སུན་ཕྱུངས་ཏེ་ཡང་དག་པའི་ལྟ་བ་ལ་སྦྱར་རོ།
།ཐོས་བསམ

ལ་དཀའ་བ་སྤྱོད་པའི་མཛད་པ་སྟེ་ལྔ་པའོ། །དྲུག་པ་མཁས་བཙུན་བཟང་གསུམ་གྱི་བླ་མ་བསྟེན་ཚུལ། སྤྱིར་ཡོན་ཏན་ཁུར་གྱིས་ལྕི་བའི་བླ་མ་བཅུ་ཕྲགགཉིས་ནི་འདི་ལྟར། བླ་ཆེན་ཚུལ་ཁྲིམས་དཔལ་བཟང་།༡ །ཡབ་རྗེ་བྲག་སྟོན་རྒྱལ་མཚན་དཔལ།༢
།རྣམ་སྣང་བ་ཡོན་ཏན་རྒྱ་མཚོ།༣ །སློབ་དཔོན་དོན་གྲུབ་དཔལ།༤ །རྟོགས་ལྡན་བསོད་རིན་པ།༥ །མཁན་ཆེན་བྲང་པོ་ལུང་པ་དཀོན་མཆོག་གཞོན་ནུ།༦། འཇམ་སྐྱ་ནམ་མཁའ་དཔལ་ལྡན།༧
།ཏི་ཤྲི་ཀུན་དགའ་བློ་གྲོས།༨ །མཁན་ཆེན་དཀའ་བཞི་པ་གྲགས་པ་གཞོན་ནུ།༩ །བྱང་སེམས་བསོད་ནམས་གྲགས་པ།༡༠ གྲུབ་ཆེན་བིབྷུ་ཏི་དཱ་པ།༡༡ མཁས་བཙུན་ཀུམཱ་ར་སིདྡྷི།༡༢ །དབུ་མཛད་བཀྲ་ཤིས་བཟང་པོ།༡༣
།གྲུབ་ཆེན་ཟེ་དམར་བ།༡༤ །སེམས་དཔའ་ཆེན་པོ་བསོད་ནམས་སེངྒེ།༡༥ །ཏི་ཤྲི་ཀུན་དགའ་རྒྱལ་མཚན།༡༦ འཇམ་དབྱངས་དོན་ཡོད་རྒྱལ་མཚན།༡༧ དཔལ་ལྡན་བླ་མ་དམ་པ་བསོད་ནམས་རྒྱལ་མཚན།༡༨ མཁན་པོ་ཀུན་དགའ་རྒྱལ་མཚན།༡༩
མངའ་རིས་བ་སངས་རྒྱས་ཡེ་ཤེས།༢༠ དཔོན་རྒྱབ་སེང་།༢༡རྣམས་སོ། །ཁྱད་པར་བཀའ་དྲིན་ཆེ་བའི་བླ་མ་དྲུག་ནི། མདོ་ལ་བཀའ་དྲིན་ཆེ་བ་ཚད་མའི་སྐྱེས་བུ་བསོད་ནམས་མགོན་པོ།༡ དབང་བཀའ་ལ་བཀའ་དྲིན་ཆེ་བ་གུ་རུ་དཔལ་ལྡན་སེངྒེ།༢
བཤད་བཀའ་ལ་བཀའ་དྲིན་ཆེ་བ་རོང་པ་རྡོ་རྗེ་རྒྱལ་མཚན།༣ མན་ངག་ལ་བཀའ་དྲིན་ཆེ་བ་ཡང་རྩེ་བ་རིན་ཆེན་སེངྒེ།༤ ཉམསཉམ་མྱོང་ལ་བཀའ་དྲིན་ཆེ་བ་ཐར་ལོ་ཉི་མ་རྒྱལ་མཚན།༥
།ཟབ་ཆོས་སྣ་ཚོགས་ལ་བཀའ་དྲིན་ཆེ་བ་འཕགས་འོད་ཡོན་ཏན་རྒྱ་མཚོ་སྟེ་དྲུག་གོ །དེ་ཡང་ཐར་ལོ་དང་མཇལ་ཚུལ་ནི། སྔར་ཁྲོ་ཕུར་ཆོས་གསུང་བའི་ཚེ། ཕན་ཕྱིན

ཉན་པའི་གྲྭ་པ་ཡེ་ཤེས་སེངྒེ་ཟེར་བ་ཅིག་ཡོད་པ་ཉི་མ་ཁ་ཡར་དུ་ཁོ་མ་བྱུང་། ཕྱིན་ཉིན་ཅིག་བྱུང་བ་དང་། ཆོས་རྗེའི་ཐུགས་ལ་ཡོང་སེམས་ཅན་ཐམས་ཅད་དོན་བྱ་སྙམ་ན། འདི་གཅིག་པུའི་དོན་ཡང་བྱར་མི་ནུས་འདུག
།གཞན་དོན་དེ་རང་ཅུང་སྔ་ས་འདུག་པས། ད་དུང་རང་གི་འདོད་ཆོས་འདྲ་བསྒྲུབ་དགོས་པ་འདྲ་དགོངས་ནས། དབུ་ཞྭ་རྩ་རིང་སྣ་ལེབ་རིང་པོ་ཅན་ཅིག་གསོལ། པོ་ཏི་ཕྲ་མོ་ཅིག་ཁུར་ནས། སྟག་པ་འོག་ནས་མར་བྱོན་པས།
བླ་ཡོན་དང་འདང་དཀར་གྱི་བར་དེར་བྱིས་པ་རྩེད་མོ་རྩེ་བ་མང་པོ་འདུག་པ་ཀུན་དགའ་ནས། ཨ་ལུ་ལུ། པཎྜི་ཏ་བྱུང་ཟེར་ནས་མདུན་དུ་རྒྱུགས་ནས་བྱུང་སྟེ། པཎྜི་ཏ་པཎྜི་ཏ། ནོ་མོ་བུདྡྷ་ཡ་གྱིས་དང་ཟེར་བས་རྟེན་འབྲེལ་བཟང་དགོངས་ཐུགས་ལ་དགྱེས་པ་མུ་མེད་པ་འཁྲུངས་ནས་ཐར་པ་གླིང་དུ་ཕེབས་སོ།
།དེར་ཐར་ལོ་ཉི་མ་རྒྱལ་མཚན་ལོ་བཞི་ལྷག་ཙམ་གྱི་བར་དུ་བསྟེན་ནས་སྒྲ་ཀ་ཙན་གཉིས། མངོན་བརྗོད།
སྙན་དངགས། ཟློས་གར་སོགས་དང་། རྒྱ་གར་ཤར་ནུབ་ཀྱི་ཡི་གེའི་རིགས་དང་། སྐད་རིགས་མི་འདྲ་བ་མང་པོ་ཞོར་ལ་བསླབ། །ཁྱད་པར་དཔལ་དུས་ཀྱི་འཁོར་ལོའི་སྦྱོར་དྲུག་ཞུས་ནས་བསྒོམས་པས་ཉམས་རྟོགས་ཁྱད་པར་ཅན་འཁྲུངས།
མངོན་ཤེས་དང་རྫུ་འཕྲུལ་མཐའ་ཡས་པ་ཞིག་ལ་མངའ་བརྙེས་སོ། །རྗེ་བཙུན་རོང་པོ་རྡོ་རྗེ་རྒྱལ་མཚན་ལ་དུས་འཁོར་གསན་པའི་ཚེ། ཟླ་བ་དགུ་བར་མ་ཆད་པར་བསྟེན་ནས་དབང་བཤད་མན་ངག་མཐའ་དག་བུམ་པ་གང་བྱོའི་ཚུལ་དུ་མནོས་ཤིང་རྗེ་བཙུན་རོང་པའི་ཞབས་ཀྱིས་ཀྱང་།
།དཔལ་དུས་ཀྱི་འཁོར་ལོའི་རྒྱུད་མན་ངག་བཅས་པའི་བསྟན་པ

མཐའ་དག་གཏད་ནས་རྒྱ་བོད་གང་དུའང་འགྲན་ཟླ་མེད་པར་བསྔགས་སོ། །གུ་རུ་དཔལ་ལྡན་སེང་གེ་ལ་དུས་འཁོར་གྱིས་དབང་གསན་དུས་བླ་མ་རྡོ་རྗེ་ཤུགས་སུ་ཞལ་གཟིགས་སོ། །ཡང་རྩེ་བ་དང་ཚད་མའི་སྐྱེས་བུ་གཉིས་ཁྲོ་ཕུ་སོགས་སུ་སྔ་ཕྱིར་ལོ་མང་པོའི་བར་དཔོན་སློབ་ཏུ་སྦྲེལ་ནས་ཆོས་རྣམས་གསན་ཏེ་བཀའ་དྲིན་ཆེ་བའི་བླ་མར་འཛིན་ཏོ།
།ཀུན་མཁྱེན་འཕགས་འོད་རིན་པོ་ཆེ་ནི་ཕྱིས་རི་ཕུག་ཏུ་གདན་དྲངས་ཏེ། ཕ་བརྒྱུད་གསང་པ་འདུས་པ་སོགས་ཟབ་ཆོས་ཐམས་ཅད་བུམ་པ་གང་འབྱོར་གསན་པས།
བླ་མའི་ཞལ་ནས་འོ་ཆོས་བདག་པོ་ལ་འཕྲོད་དོ་གསུང་ཞིང་། །ཆོས་རྣམས་གྲུབ་པ་དང་ཚོགས་འཁོར་དང་ཟང་ཟིང་གི་འབུལ་བ་བསམ་གྱིས་མི་ཁྱབ་པ་ཕུལ་བས།
དེར་འཕགས་འོད་རིན་པོ་ཆེའི་ཞལ་ནས། འབུལ་བ་འདི་རྣམས་ངེད་ལ་མི་དགོས་ཀྱི། །ཁྱེད་རང་སྡེ་གོག་འཛིན་པ་ལ་དགོས་པ་ཡིན་མོད། མི་རྒན་ངེད་ལ་འབུལ་བའི་ཚབ་མང་ཡོ་ག་དང་གསང་འདུས་ལ་ཡིག་ཆ་གསལ་པོ་རེ་ཡང་འཇོག་གྲུབ་པ་གྱིས།
དེ་ནས་འཆད་ཉན་ཁོ་ན་གཙོ་བོར་མཛད་དགོས་སོ། །དེ་མ་མཛད་ན་མི་རྒན་པའི་བསམ་པ་མི་རྫོགས་སོ་གསུངས་པས། ཕྱིས་ཆོས་རྗེའི་ཞལ་ནས། རང་རེས་ཀྱང་བསྒོམས་ན་མན་ལུང་གུ་རུ་ཙམ་ཞིག་ཡོད་སྟེ།
ཀུན་མཁྱེན་འཕགས་པའི་བཀའ་བཞིན་འཆད་ཉན་ཁོ་ན་བྱེད་བྱེད་ནས་སྒོམ་ལོང་ཙམ་རང་མ་བྱུང་ཞེས་གསུངས་སོ། །མཁས་བཙུན་བཟང་གསུམ་གྱི་བླ་མ་བསྟེན་པའི་མཛད་པ་སྟེ་དྲུག་པའོ།
།བདུན་པ་གདུལ་བྱའི་ཚོགས་པ་བསྐྱངས་ཚུལ་ནི། སྔར་དགུང་ལོ་སུམ་ཅུ་ཡན་ལ་ཁྲོ་ཕུར་བཞུགས་པའི་ཚེ་ཡང

སློབ་མ་མང་པོ་བསྐྱངས་ཤིང་། ཕར་ཚད་བསྡུས་གསུམ་དང་མངོན་པ་སོགས་ཀྱི་འཆད་ཉན་གཙོ་བོར་མཛད། ཕར་ཕྱིན་འགྲེལ་ཆུང་གི་ཊཱིཀྐ། མཐོང་ལམ་སྟོང་མཐུན། ལྟ་པ་ངན་སེལ། བུ་སྟོན་ཆོས་འབྱུང་སོགས་ཀྱང་སྐབས་འདི་དག་ཏུ་རྩོམ་པར་མཛད་དོ།
།དེ་ནས་ལྷ་གེན་རྩེ་རྒྱལ་པོ་སོགས་ཀྱི་གདུང་བརྒྱུད་དྲི་མ་མེད་པར་འཁྲུངས་ནས། གན་རྗེ་ཇིང་གིར་རྒྱལ་པོས་རི་རི་ཆེན་པོར་མཚན་གསོལ་ཞིང་། རྒྱལ་པོ་ཆེན་པོ་རྣམ་ཐོས་སྲས་ཀྱི་རྣམ་འཕྲུལ་དུ་གྲགས་པ་སྐུ་ཞང་ཆེན་པོ་གྲགས་པ་རྒྱལ་མཚན་དཔལ་བཟང་པོས།
ཡབ་མེས་ཀྱི་བཞེངས་པའི་ཞྭ་ལུའི་གཙུག་ལག་ཁང་ཉམས་པ་རྣམས་གསོས། རབ་བཞི་ལ་མཆོད་པ་ཆེན་པོ་བཞི་གསར་དུ་བཙུགས།
དགེ་འདུན་གྱི་སྡེ་ལ་བསྙེན་བཀུར་གྱི་གཞིས་རྟེན་བཟང་པོ་བཏིངས། དམ་པའི་ཆོས་ཀྱི་ཁྲིམས་ཆེན་པོ་ནི་བཅས། ཐུགས་ལ་ཆོས་དཔོན་མཁན་བཙུན་བཟང་གསུམ་འཛོམས་པ་ཅིག་སྤྱན་འདྲེན་པར་བཞེད་ནས། དེ་ལ་འདི་སྙམ་དུ་ངས་བཙལ་བའི་ཆོས་དཔོན་དེ་ལ་འབྲིང་ལས་མི་ཡོང་།
ལྷ་ལ་གསོལ་བ་བཏབ་ཏེ་ལུང་བསྟན་ཞུ་དགོས་དགོངས་ནས། དཀོན་མཆོག་ལ་མཆོད་པ་བཤམས། དགེ་འདུན་ལ་བསྙེན་བཀུར་བྱས། ཆོས་སྐྱོང་ལ་གཏོར་མ་བཏང་།
ངའི་གཙུག་ལག་ཁང་འདི་འཛིན་སྐྱོང་སྤེལ་གསུལ་ནུས་པའི་མཁན་པོ་དགེ་བའི་བཤེས་གཉེན་འདི་དང་འདིས་བྱས་ན་བཟང་ངམ། ཞེས་མིང་སྨོས་ཏེ། རྨི་ལམ་བརྟགས་པས། སྦྱིན་བདག་ཆེན་པོའི་ལྷག་བསམ་དག་པའི་ནུས་པ་ལ་བརྟེན་ཏེ།
རྨི་ལམ་དུ་མགོན་པོ་འཇམ་པའི་དབྱངས་ཡིན་ཟེར་བའི་ཁྱེའུ་སེར་པོ་ལོ་བཅུ་དྲུག་ལོན་པའི་ལང་ཚོ་ཅན། ཕྱག་གཡས་ཀྱིས་རལ་གྲི་དང་། གཡོན་གྱི

མཛུབ་བརྡ་བྱེད་པ་གཅིག་དང་། ཡང་རྣམ་ཐོས་སྲས་ཡིན་ཟེར་བའི་མི་སེར་པོ་རྒྱལ་མཚན་ཐོགས་པ་གཅིག་སྟེ། དེ་གཉིས་སེངྒེ་ཆེན་པོ་གཅིག་ལ་བཞོན་ནས་བྱུང་པ་མགྲིན་གཅིག་ཏུ། ཁྱོད་ཀྱི་བསམ་པ་རྣམ་པར་དག་པ་དེ་ལྟ་བུ་ཁོང་དུ་ཆུད་ནས།
ངེད་གཉིས་ཁྱོད་ཀྱི་དྲུང་དུ་འོངས་ཀྱི། ཁྱེད་ཀྱི་སེམས་ཅན་གྱི་དོན་ཞེ་ཐག་པ་ནས་སེམས་པ་ལེགས་སོ། །ཆོས་དཔོན་མིང་སྨོས་པ་དེ་རྣམས་ཀྱི་ཁྲོད་ན་ན་ཚོད་ལོ་བརྒྱད་ཅུ་ལོན་པ་ཞིག་འདུག་སྟེ།
དེས་ནི་སེམས་ཅན་གྱི་དོན་ལོ་ངོ་གསུམ་ལས་མི་ནུས་ཀྱི། ཡང་དག་པའི་ཆོས་དཔོན་གཅིག་དགོས་ན། ཁྲོ་ཕུ་ཕྱོགས་ན་ཡོད་པས་སྤྱན་དྲོངས་ཤིག་ཟེར་ཏེ་མི་སྣང་བར་གྱུར་ཏོ། །དེའི་མོད་ལ་མནལ་བསད་དེ།
ངས་དེ་འདྲ་བའི་གནས་ནས་བཙལ་པས་རྙེད་པར་དཀའ་ལ། གལ་ཏེ་རྙེད་ཀྱང་བདུད་ཀྱིས་བར་དུ་གཅོད་པ་སྲིད་པས། ད་དུང་བརྟག་གོ་སྙམ་ནས། རྒྱ་ནག་ཏུ་གསེར་ཡིག་པ་བཏང་སྟེ། རྒྱའི་རྩིས་མཁན་ཀིཾ་ཧ་ཤང་ཟེར་བའི་མངོན་ཤེས་ཅན་གཅིག་ལ།
ངས་བོད་ཀྱི་ཡུལ་དུ་གོང་མའི་སྐུ་རིམ་ལ། བནམྡྷེའི་སྡེ་ཆེན་པོ་འཛུགས་པར་འདོད་པས། དེའི་ཆོས་དཔོན་སུ་འཐད། འདྲ་འབག་གྱིས་ལ་བསྐུར་ཞིག་ཟེར་བ་བསྲིངས་བས།
ལོ་ཕྱེད་དང་གཉིས་ལ་གསེར་ཡིག་པ་སླེབས་ཏེ། ཀིཾ་ཧ་ཤང་གིསགི་འདྲ་འབག་ཤོག་ཁྲ་ལ་རི་མོར་བྲིས་ནས། བདག་ཉིད་ཆེན་པོའི་སྐུའི་གཟུགས་དབྱིབས་དང་། ཆ་བྱད་དང་། ལོ་འདི་ལོན་དང་། སྤྱོད་པ་སྡོད་གནས་ཀྱི་བཀོད་པ་འདི་འདྲ་བ་ཞིག་ཡིན་ཞེས་རི་མོར་བྲིས་པ་བྱུང་བ།
འདྲ་གཉིས་སུ་བཀོད་ནས་གཅིག་ཚག་བྱས། གཅིག་ཕོ་ཉ་ལ་བསྐུར་ནས་ཁྲོ་ཕུའི་ཕྱོགས་ན་འདི་འདྲ་ཨེ་འདུག་འཚོལ་ཤོག་ཅེས་མངགས་པས་ཀིཾ་ཧྭ་ཤང་གི་ལུང་བསྟན་ཇི་ལྟ་བ་བཞིན་ཆོས་རྗེ་ཉིད་རྙེད་དོ།
།ཚུལ་དེ་ལྟ

བུས་མཚམས་སྦྱར་ཏེ་ཆོས་རྗེ་ཉིད་ཀྱི་དགུང་ལོ་སུམ་ཅུ་སོ་གཅིག་པ་ལྕགས་ཕོ་སྤྲེའུའི་ལོ་ལ། དཔལ་ཞྭ་ལུ་གསེར་ཁང་གི་གཙུག་ལག་ཁང་ཆེན་པོ་འདི་ཉིད་དུ་སྤྱན་འདྲེན་ཞུས་ནས། འགྲོ་བ་ལྷ་དང་བཅས་པའི་མཆོད་གནས་དམ་པ་མཛད་ཅིང་།
ཆོས་སྡེ་ཆེན་པོར་ཐུགས་ཕབ་ནས་བཀའ་པོད་བཞིའི་བཤད་གྲྭ་བཙུགས། བསྟན་འགྲོའི་དོན་རླབས་པོ་ཆེ་འགྲུབ་ཏུ་ཉེ་བ་ན། ནག་ཕྱོགས་ཀྱི་ལྷ་ཀླུ་རྣམས་འཁྲུགས་ཤིང་། མི་འགའ་ཞིག་གིས་བསམ་པ་བསྒྱུར་ནས།
ཆོས་རྗེ་ཉིད་ཀྱི་ཐུགས་བཀྲུགས་པས། སྦྱིན་བདག་ཆེན་པོ་ལ་ཞུ་ཡིག་ཆོས་ཀྱི་དོན་གྲུབ་ཅེས་བྱ་བ་ལེའུ་གསུམ་པ་ཞིག་མཛད་ནས། བདག་ནི་སྔོན་ཚེ་ལས་ངན་བསགས་པའི་མཐུས། །ཆོས་ནུབ་ཆོས་མིན་དར་བ་གངས་རིའི་ཁྲོད།
།ཆོས་བཞིན་བྱེད་པ་རྩ་ལྟར་འདོར་བའི་ཡུལ། །ཟས་ཕྱིར་ཆོས་སྲོག་གཏོང་བའི་བོད་འདིར་སྐྱེས། །ཚུལ་ཁྲིམས་བསྲུངས་ན་ཟོག་པོ་ཚུལ་འཆོས་ཅན། །ཐོས་བསམ་བྱས་ན་གྲགས་འདོད་ཚེ་འདི་པ།
།རང་ཚུགས་བཟུང་ན་ང་རྒྱལ་དྲེགས་པ་ཅན། །ཀུན་དང་བསྟུན་ན་ཅོལ་ཆུང་བློ་མང་པོ། །ཆོས་བཞིན་བྱས་ན་ཀུན་གྱིས་བརྙསབསྙསཔའི་ཡུལ། །ཆོས་བཞིན་མ་བྱས་རྣམ་སྨིན་རང་ལ་ལྕི། །ཐམས་ཅད་དགའ་བའི་སྤྱོད་པ་མ་ཤེས་པས།
།བདག་གི་ཅི་བྱས་སྐྱོན་དུ་གྱུར་ལ་གཟིགས། །རང་ལ་མི་ཕན་གཞན་ལ་གནོད་པ་ཡི། །བདག་གི་བཤད་ཉན་འདི་འདྲས་ཅི་བགྱི་ལགས། །ཟ་འདུག་འགྲོ་ཆག་ལས་སོགས་ཅི་བྱས་ཀྱང་།
།གཞན་གྱི་ཁོང་ཁྲོའི་རྒྱུ་རུ་གྱུར་ལ་སྐྱོ། །ད་ནི་ཚེ་ཡང་རིང་དུ་མི་གནས་ཤིང་། །ནང་གི་དབང་པོ་ཡོངས་སུ་མི་གསལ་ལ། །སྐྱེ་འཆིའི་སྡུག་བསྔལ་ཤིན

ཏུ་བཟོད་པར་དཀའ། །ཅུང་ཟད་ཤེས་པ་ཉམས་ལེན་དུས་ལ་བབས། །ཅེས་སོགས་གསུངས་པས། སྦྱིན་བདག་ཆེན་པོ་དང་དཀར་ཕྱོགས་ཀྱི་གྲྭ་བུ་སློབ་ཀུན་རྟབ་རྟབ་པོར་གྱུར་ནས་དྲུང་དུ་ལྷགས། ཕྱག་ཀྱང་བསྒྱེལ་བ་བཞིན་དུ་བཙལ་ནས།
མཁན་ཆེན་ཐམས་ཅད་མཁྱེན་པ་འགྲོ་བའི་མིག་གཅིག་ཁྱེད་ཇི་ལྟར་བཞེད་པ་བཞིན་དུ་བདག་ཅག་རྣམས་ཀྱིས་བསྒྲུབ་ལགས་ཀྱི། ཆོས་སྡེ་ཆེན་པོ་འདིར་ཐུགས་ཕབ་ནས་ཆོས་ཀྱི་འཁོར་ལོ་རྒྱ་ཆེན་པོ་བསྐོར་དུ་གསོལ།
ཡང་བདག་ཅག་ཁ་ཅིག་གིས་ནི་ཅུང་ཟད་ལོག་པར་བསྒྲུབ་པ་ཀུན་ཀྱང་གནོང་ཞིང་འགྱོད་ལགས། བདག་ཅག་ལ་སྒྲིབ་པར་མི་འགྱུར་བ་ཞིག་སྐུ་མཁྱེན་ནོ། །ཞེས་གསོལ་བ་བཏབ་པས། ཆོས་རྗེ་ཉིད་ཀྱིས་ཀྱང་ཞལ་གྱིས་བཞེས་ནས།
སྔགས་དང་མཚན་ཉིད་ཀྱི་བཤད་གྲྭ་རྒྱ་ཆེན་པོ་བཙུགས་སོ། །མདོར་ན་དུས་དེར་ཞྭ་ལུར་དགེ་འདུན་ཚོགས་པ་རྒྱུན་བཞུགས་ཕྱེད་ལྔ་སྟོང་། །ཕྱོགས་ནས་ཆོས་བར་ལ་བྱོན་པ་དང་ཀུན་བསྒྲིལ་ན་བདུན་སྟོང་སུམ་བརྒྱ་རྩ་བཞི་ཙམ་རེ་ཡོང་།
ཆོས་འཆད་བརྒྱ་ཁ་བུད་པ། སྔགས་མཚན་ཉིད་ཀྱི་དགེ་བའི་བཤེས་གཉེན་དབུས་གཙང་དུ་སྟོན་ཆེན་ཐོན་པ་ཉིས་བརྒྱ་དྲུག་བཅུ་ལྷག་པ་དང་། གདན་ས་ཆེན་པོ་རི་ཕུག་ཏུ་ཡང་འདགསྦྱར་ཆུ་བུག་སྒོ་ལ་བཞུགས་མཁན་ལྔ་བརྒྱ་ཙམ་རེ་ཚོགས་ཞེས་སྔོན་གྱི་ཡི་གེ་རྙིང་མ་དག་ལས་འབྱུང་ངོ་།
།དགུང་ལོ་དྲུག་ཅུ་རེ་བཞི་བ་ཆུ་མོ་སྦྲུལ་གྱི་ལོ་ལ་ཁྲོ་ཕུ་ལོ་ཙྪ་བའི་གདན་ས་མཛད།
དེར་ཡང་བཤད་གྲྭ་དང་སྒོམ་གྲྭ་རྒྱ་ཆེན་པོ་བསྐྱངས་སོ། །གཞན་ཡང་སྔ་ཕྱི་ངེས་མེད་དུ། དཔལ་ལྡན་ས་སྐྱ། བོ་དོང་ཨེ་སོགས་དབུས་གཙང་གི་ཆོས་གྲྭ་རྣམས་སུ་བསྟན་པའི་བྱ་བ་མཛད་པའི

ཚུལ་རེ་རེ་བཞིན་སྨོས་ཀྱི་མི་ལང་བས་འདིར་ཟུར་ཙམ་མོ། །གདུལ་བྱའི་ཚོགས་པ་བསྐྱངས་པའི་མཛད་པ་སྟེ་བདུན་པའོ། བརྒྱད་པ་འཆད་རྩོད་རྩོམ་གསུམ་གྱིས་དགའ་སྟོན་སྤེལ་ཚུལ་ནི། དེ་ཡང་སྙིམ་པའི་མེ་ཏོག་ལས།
སྐྱེས་བུ་དམ་པ་འདིས་དབྱར་དགུན་གྱིས་དུས་ཆོས་ལ། ཕར་ཕྱིན་མངོན་པ་ཀུན་ལས་བཏུས། ཚད་མ་རྣམ་ངེས། སྤྱོད་འཇུག་རྣམས་ལ་ཉིད་ཀྱི་ཊྚཱིཀྐ་བཏབ་པ་དང་། འདུལ་བ་མདོ་རྩ་ལ་བྱ་འདུལ་འཛིན་གྱི་ཊྚཱིཀྐ་བཏབ་པ་གཙོ་བོར་རྒྱུན་དུ་གསུངས།
གཞན་ཡང་མདོ་རྒྱུད་ཀྱི་བཤད་པ། ལུང་བཀའ། དབང་བཀའ། གདམས་ངག་ཆུང་ཆུང་ལ་སོགས་པ་ཐོགས་པ་མེད་པ་མང་པོ་ཞར་ཆོས་སུ་གསུངས། སྟོན་དཔྱིད་དུས་འཁོར་ཊྚཱིཀྐ་དང་སམྦྷུཊ་ལ་ཉིད་ཀྱིས་ཊིཀྐ་བཏབ་པ་རྣམས་རྒྱུན་དུ་གཙོ་བོར་གསུངས།
ཕལ་པ་ཞར་ཆོས་ཀྱི་ཚུལ་དུ་མདོ་རྒྱུད་ལ་བརྟེན་པའི་བཤད་བཀའ། དབང་བཀའ། མན་ངག་གི་བཀའ། བྱིན་རླབས་ཀྱི་བཀའ་ལུང་སྟེ། མདོར་ན་མི་རེ་ངོ་རེ་ལ་འདོད་ཆོས་རེ།
དེ་རེ་རེ་བློ་རྩེ་གཏད་དུ་གཏུགས་པ་རེ། དེ་ཡིན་པས་སྙམ་དུ་ཐག་ཆོད་པའི་ལུང་རིགས་ལ་མན་ངག་དང་བཅས་པ་གསུངས། ཞེས་དང་། ཉིན་རང་ཆོས་གསུངས། མཚན་རང་དབང་བསྐུར་མཛད་ནས་སྤྱན་དམར་ཚག་སོང་ཡང་ཐོ་རངས་ཀར་སོང་ཙ་ན།
ཧ་ར་རའོ་ད་རང་རྒས་ནས་གདའོ་གསུངས་བ་ཙམ་ལས་ཆོས་འཆད་པ་ལས་སྐྱོ་དུབ་མི་མངའ། ཞེས་འབྱུང་བས་མཚོན་མདོར་ན་དམ་ཆོས་འཆད་པའི་དབྱངས་ཀྱིས་དཔྱོད་ལྡན་ཡོངས་ཀྱི་རྣ་བ་བདུད་རྩིས་འགེངས་པ་ལ་ཡོངས་སུ་གཞོལ་བའོ།
།རྩོད་པ་མཛད་ཚུལ་ཡང

སྔར་ཁྲོ་ཕུར་བཞུགས་དུས་བོན་པོའི་གྲྭ་སྐོར་སོགས་ལོག་པར་སྨྲ་བ་ཐམས་ཅད་ཚར་བཅད། གཞན་ཡང་སྔ་ཕྱི་ཐམས་ཅད་དུ་ལྟ་བ་ངན་པ་ཐམས་ཅད་བསུན་ཕྱུངས་ཏེ་ཡང་དག་པའི་ལྟ་བ་ལ་སྦྱོར་བ་སོགས་མཛད་དེ། མདོར་ན་རྩོད་ངག་གནམ་ལྕགས་རྡོ་རྗེའི་ཆར་དྲག་པོ་ཕབ་ནས་ལོག་སྨྲ་བདུད་སྡེའི་མགོ་བོ་འགེམས་པ་ལ་དཔའ་བའི་ཚུལ་གྱིས་བསྟན་པ་རིན་པོ་ཆེ་གསལ་བར་མཛད་པ་ཡིན་ནོ།
།རྩོམ་པ་ཇི་ལྟར་མཛད་པའི་སྐོར་ཙམ་བརྗོད་ན།
གཉིས་མེད་དུས་འཁོར་གྱི་སྐོར་ལ་ཆོས་ཚན་ཆེ་ཆུང་འདྲེས་པ་ལྔ་བཅུ་ང་བདུན། རྣལ་འབྱོར་ཕ་རྒྱུད་ཀྱི་སྐོར་ལ་ཆོས་ཚན་སུམ་ཅུ་ཐམ་པ། མ་བརྒྱུད་ལ་ཆོས་མཚན་སུམ་དུ་སོ་བདུན། རྣལ་འབྱོར་རྒྱུད་ལ་ཆོས་ཚན་ལྔ་བཅུ་ཐམ་པ།
སྤྱོད་རྒྱུད་ལ་ཆོས་ཚན་གཅིག །བྱ་རྒྱུད་ལ་ཆོས་ཚན་བཅོ་བརྒྱད། སྔགས་སྤྱིའི་གསལ་བྱེད་གསུང་རབ་ཉེར་གཅིག་སྟེ་ཀུན་ལ་དྲིལ་བས་རྡོ་རྗེ་ཐེག་པའི་སྐོར་ལ་བསྟན་བཅོས་ཉིས་བརྒྱ་དང་བཅུ་བཞིའོ།
།མཚན་ཉིད་ཐེག་པ་མདོ་སྡེ། འདུལ་བ། མངོན་པ་རྣམས་དང་། གཏན་ཚིགས་རིག་པ། ཚད་མའི་བསྟན་བཅོས། སྒྲའི་བསྟན་བཅོས་སོགས་ལ་ཆོས་ཚན་ཉེར་ལྔ། རིགས་གནས་སྤྱིའི་གསལ་བྱེད་གསུང་རབ་ལྔ་བཅུ་ང་ལྔ་དང་བཅས་དེང་སང་ཡོངས་གྲགས་ཀྱི་བཀའ་འབུམ་རྣམས་ན་དེ་ཙམ་ཞིག་བཞུགས་པ་མཐོང་ལ།
དེར་མ་འདུས་པ་ཁྲོ་ཕུ་སོགས་སུ་མཛད་པའི་སྔ་རྩོམ་གྱི་རིགས་འགའ་ཞིག་དང་ཆོས་རྗེ་ཉིད་ཀྱི་ཐུགས་ལ་བརྩམས་ཟིན་ནས་གླེགས་བམ་དུ་བཀའ་བསྡུ་མ་ཐུབ་པའི་གཞུང་ཆེན་པོ་འགའ་རེ་ཡང་ཡོད་ཅེས་གྲགས་པས་མདོར་ན་ལེགས་བཤད་རྩོམ་པའི་དངོས་མཁས་པའི་སྙིང་ལ་དགའ་སྤྲོའི

དཔྱིད་འཇོ་བ་ལ་ཡོངས་སུ་འགྲུས་པའོ། །འགྱུར་མཛད་པའི་ཚུལ་ནི། དབང་མདོར་བསྟན་གྱི་དཀའ་འགྲེལ་སུམ་བརྒྱ་དྲུག་ཅུ་བ།༡ རྡོ་རྗེ་བདུད་རྩིའི་དཀའ་འགྲེལ་དྲི་མེད་སྙིང་པོས་མཛད་པ།༢ རྡོ་རྗེ་སྙིང་པོ་རྒྱན་གྱི་དཀའ་འགྲེལ་རབ་ཞི་བཤེས་གཉེན་གྱིས་མཛད་པ།༣
རྡོ་རྗེ་སེམས་དཔའི་སྒྲུབ་ཐབས་ཀྱི་འགྲེལ་པ་ལི་ལ་བཛྲས་མཛད་པ།༤ མདོར་བྱས་ཀྱི་འགྲེལ་པ་བིབྷུ་ཏཱིས་མཛད་པ།༥ སྒྲོན་གསལ་གྱི་དཀའ་འགྲེལ་ཐུགས་རྗེ་ཞབས་ཀྱིས་མཛད་པ།༦
རིམ་ལྔའི་འགྲེལ་བ་མུ་ནི་ཤྲིས་མཛད་པ།༧ བགྲོད་དཀའི་འགྲེལ་པ་སྤྱན་གསུམ་འབངས་ཀྱིས་མཛད་པ།༨ གསང་འདུས་གཉིས་མེད་རྣམ་རྒྱལ་གྱི་རྒྱུད་ཁུངས་མ་དང་བཅས་པ་རྣམས་གཞི་འགྱུར་མཛད།༩
སྒྲ་ཀ་ལ་པའི་འགྲེལ་བ་དུརྒ་སིང་ཧའི་འཕྲོ་བསྒྱུར།༡༠ དོན་ཞགས་ཀྱི་ཆོ་ག་ཞིབ་མོའི་ཧོར་སྐོང་བསབ་སྔར་མ་འགྱུར་བའི་འཕྲོ་བསྒྱུར།༡༡ རིམ་ལྔའི་འགྲེལ་པ་ཨ་བྷཱ་ཡས་མཛད་པ་བི་བྷུ་ཏཱིས་རང་འགྱུར་གྱི་ཧོར་སྐོང་བསབ་པ་སོགས་མཛད་དེ།༡༢
མདོར་ན་བཀའ་བསྟན་བཅོས་ཁ་ཅིག་གི་གཞི་འགྱུར། ཁ་ཅིག་གི་ཞུ་ཆེན། ཁ་ཅིག་གི་ཧོར་སྐོང་བསབ་ཏེ། བསྟན་པའི་སྲོག་ཤིང་ཆེན་པོ་མཛད་པ་ཡིན་ནོ།
།འཆད་རྩོད་རྩོམ་བསྒྱུར་གྱི་མཛད་པ་སྟེ་བརྒྱད་པའོ། དགུ་པ་གནས་རྟེན་ངོ་མཚར་ཅན་བཞེས་ཚུལ་ལ། དགའ་ལྡན་དང་ཚུལ་མཚུངས་བའི་རི་ཕུག་བདེ་ཆེན་ཆོས་ཀྱི་ཕོ་བྲང་གི་གཙུག་ལག་ཁང་ཆེན་པོ་དགེ་འདུན་གྱི་སྡེ་དང་བཅས་པ་གསར་དུ་བསྐྲུན་ནས།
རྟེན་གྱི་གཙོ་བོ་དཔལ་དུས་ཀྱི་འཁོར་ལོ་རྒྱུ་རིན་པོ་ཆེ་སྣ་ཚོགས་ལས་གྲུབ་པ། ནང་དེ་བཞིན་གཤེགས་པའི་རིང་བསྲེལ་གྱི་སྙིང

པོས་གང་བ། རྒྱན་རིན་པོ་ཆེ་སྣ་ཚོགས་པས་བརྒྱན་པ། མཚན་དང་དཔེ་བྱད་དུ་འབར་བ། འོད་དང་འོད་ཟེར་འཕྲོ་བ་དེའི་ཁྲི་རྒྱབ་ལ་ཐུགས་དཀྱིལ་གྱི་ལྷ་ཚོགས་རྣམས་ཀྱིས་བསྐོར་བ། གཞན་ཡང་བཅོམ་ལྡན་འདས་རྣམ་པར་སྣང་མཛད་ཀྱི་སྐུ་ལ་རྡོ་རྗེ་དབྱིངས་རྩ་བའི་ལྷ་ཚོགས་ཀྱིས་བསྐོར་བ།
གསང་འདུས་མི་བསྐྱོད་རྡོ་རྗེའི་སྐུ་ཁྲི་རྒྱབ་ལ་ལྷ་ཚོགས་ཀྱིས་བསྐོར་བ། ཐུབ་པའི་དབང་པོ་དང་བྱམས་པ་སོགས་སྐུ་རྒྱུ་རིན་པོ་ཆེ་འབའ་ཞིག་ལས་གྲུབ་པ་དང་།
གཞན་ཡང་སྐུ་རྟེན་བསམ་གྱིས་མི་ཁྱབ་པ་དང་། གསུང་རྟེན་དུ་རྒྱས་འབྲིང་བསྡུས་གསུམ་གསེར་ལས་བཞེངས་ཤིང་བཀའ་འགྱུར་བསྟན་འགྱུར་སོགས་གླེགས་བམ་གངས་ཀྱིས་མི་ཆོད་པ་དང་།
ཐུགས་རྟེན་དུ་དགུང་ལོ་དྲུག་ཅུ་རེ་གསུམ་པ་ཆུ་ཕོ་འབྲུག་གི་ལོ་ལ་བཞེངས་པའི་སྐུ་འབུམ་མཐོང་གྲོལ་ཆེན་མོ་ངོ་མཚར་ལྟ་བས་ཆོག་མི་ཤེས་པ་འདི་ཉིད་ཀྱིས་མཚོན་མདོར་ན་སྲས་བཅས་རྒྱལ་བའི་རྟེན་གསུམ་འཕྲེང་བ་བསོད་ནམས་ཀྱི་ས་བོན་བསྐྲུན་པའི་ཞིང་དུ་བཤམས་པའི་རྣམ་པར་ཐར་པ་རེ་རེ་ནས་བརྗོད་ཀྱིས་མི་ལང་པས་འདིར་ས་བོན་ཙམ་དུ་བསྡུས་སོ།
།གནས་རྟེན་ངོ་མཚར་ཅན་དུ་མ་བཞེངས་པའི་མཛད་པ་སྟེ་དགུ་པའོ།
༑བཅུ་པ་བསམ་གྱིས་མི་ཁྱབ་པའི་རྣམ་པར་ཐར་པ་ནི། དེ་ཡང་སྙིམ་པའི་མེ་ཏོག་ལས། མདོར་ན་བདག་ཉིད་ཆེན་པོ་འདིའི་རྣམ་པར་ཐར་པ་བསམ་གྱིས་མི་ཁྱབ་ཅིང་བརྗོད་ཀྱིས་མི་ལང་སྟེ།
སྔགས་དང་མཚན་ཉིད་ཀྱི་པོ་ཏི་རེ་རེ་ལ་ཡང་། སྐུ་ཚེ་རངསའདི་ཁོ་ན་ལ་སྦྱངས་པར་འདུག་སྙམ་པ་ཡོད། སློབ་བུ་རབ་བྱུང་དང་དགེ་ཚུལ་དང་དགེ་སློང་ལ་སོགས་པ་ལ་བསམས་ན་སྐུ་ཚེ་རངསམཁན་སློབ་མཛད་ནས་བསླབ་སྡོམ་ཕོག

པ་འདྲ་བ་ཡོད། སློབ་མ་སྟོན་ཆེན་ཐོན་པ་ལ་བསམས་ན་སྐུ་ཚེ་རངསབཤད་ཉན་མཛད་པ་འདྲ་བ་ཡོད། ཉམས་རྟོགས་ལྡན་པའི་སློབ་བུ་ཐོན་པ་ལ་བལྟས་ན་སྐུ་ཚེ་རངསའཁྲིད་བསྐྱངས་པ་འདྲ་བ་ཡོད། གཞན་སེམསཤེས་པའི་མངོན་ཤེས་དང་ཏིང་ངེ་འཛིན་གྱི་ཉམས་རྟོགས་ལ་བསམས་ན་སྐུ་ཚེ་རངསསྒོམ་མཛད་པ་འདྲ་བ་ཡོད།
ཡི་དམ་ལྷའི་ཞལ་གཟིགས་པ་དང་ནུས་མཐུ་ལ་བསམས་ན་སྐུ་ཚེ་རངསབསྐྱེད་རིམ་དང་བཟླས་པ་མཛད་པ་འདྲ་བ་ཡོད། གསུང་རབ་བཞེངས་པ་ལ་བལྟས་ན་སྐུ་ཚེ་རངས་བྲི་བརྡ་མཛད་པ་འདྲ་བ་ཡོད།
ལྷ་རྟེན་བཞེངས་པ་ལ་བལྟས་ན་སྐུ་ཚེ་རངས་ལྷ་རྟེན་བཞེངས་པ་འདྲ་བ་ཡོད། དམ་པའི་ཆོས་བསྒྱུར་བ་ལ་བལྟས་ན་སྐུ་ཚེ་རངས་འགྱུར་མཛད་པ་འདྲ་བ་ཡོད།
བསྟན་བཅོས་བརྩམས་པ་ལ་བལྟས་ན་སྐུ་ཚེ་རངས་རྩོམ་པ་མཛད་པ་འདྲ་བ་ཡོད། དབང་བསྐུར་མཛད་པ་ལ་བལྟས་ན་སྐུ་ཚེ་རངས་དབང་བསྐུར་མཛད་པ་འདྲ་བ་ཡོད། མཆོད་རྟེན་བཞེངས་པ་ལ་བལྟས་ན་སྐུ་ཚེ་རངས་ཚྭ་ཚྭ་བཏབ་པ་འདྲ་བ་ཡོད།
གཞན་ཡང་ཐ་ན་ཆབ་གཏོར་ལ་སོགས་ཀྱང་སྐུ་ཚེ་རངས་དེ་ཁོ་ན་མཛད་ཀྱི་གཞན་གཅིག་ཀྱང་མཛད་པའི་ལོང་མ་བྱུང་ངམ་སྙམ་པ་འདྲ་བ་ཡོད། ཅེས་གསུངས་པ་ལྟར་ཡིན་ན། ཐུགས་དམ་ལྷའི་ཞལ་གཟིགས་ཚུལ་ཡང་།
བྱམས་པ། འཇམ་དབྱངས། རྗེ་བཙུན་སྒྲོལ་མ་སོགས་དང་། གཞན་ཡང་ཀྱཻ་རྡོར། བདེ་མཆོག དུས་འཁོར་རྣམས་ཞལ་དངོས་སུ་གཟིགས་ཏེ། ཇི་སྐད་དུ། ས་སྐྱ་པཎྜི་ཏ་གཉིས་པ་ཆོས་ཀྱི་རྒྱལ་མཚན་གྱིས།
བྱམས་མགོན་འཇམ་པའི་དབྱངས་དང་སྒྲོལ་མ་སོགས

རྒྱལ་སྲས་ནག་པའི་ས་ལ་གནས་རྣམས་ཀྱིས། །བྱིན་གྱིས་བརླབས་ཤིག་ལྷག་པར་རྗེས་སུ་བཟུངས། །ཞེས་དང་། ཀྱེ་རྡོར་བདེ་མཆོག་དུས་ཀྱི་འཁོར་ལོ་སོགས། །མཆོག་གི་དཀྱིལ་འཁོར་དུ་མ་མངོན་སུམ་གཟིགས། །ཞེས་སོགས་ཀྱིས་བསྟོད་པ་མཛད་པ་ལྟར་ཡིན་ལ།
དེར་མ་ཟད་མནལ་ལམ་དུ་ཡང་མདོ་སྔགས་ཀྱི་གླེགས་བམ་མང་པོ་གཟིགས་རྟོག་གྲུབ་པ་དང་། བླ་མ་རྗེ་བཙུན་ཆེན་པོ་གྲགས་པ་རྒྱལ་མཚན་སོགས་གྲུབ་པའི་དབང་ཕྱུག་རྣམས་ཀྱིས་ཀྱང་རྗེས་སུ་བསྔགས་ནས་མདོ་སྔགས་ཀྱི་གསུང་རབ་ལ་ཞུ་དག་མཛད་པར་བསྐུལ་ཚུལ་དང་།
དུས་གསུམ་མཁྱེན་པའི་མངོན་ཤེས་དང་རྫུ་འཕྲུལ་བསམ་གྱིས་མི་ཁྱབ་པའི་ཚུལ་རྣམས་ཀྱང་འདིར་རེ་ཞིག་མདོར་བསྡུས་པའོ།
།བསམ་གྱིས་མི་ཁྱབ་པའི་མཛད་པ་སྟེ་བཅུ་པའོ། །བཅུ་གཅིག་འགྲོ་ཀུན་སྨིན་གྲོལ་ལ་བཀོད་པའི་མཛད་པ་ནི། དེ་ཡང་སྐུ་ཚེའི་སྟོད་སྨད་ཐམས་ཅད་དུ་གཞན་དོན་ལ་དུས་སྐད་ཅིག་ཀྱང་མི་གཡེལ་ཁྱད་པར་དུ་དགུང་ལོ་དྲུག་ཅུ་རེ་གཉིས་པ་ལྕགས་མོ་ཡོས་བུའི་ལོ་ལ་གཡའ་བཟང་པ་དང་སྡེ་སྲིད་ཕག་མོ་གྲུབ་པའི་འཁྲུགས་བསྡུམས་ལ་ཉི་མ་དབུས་ཀྱི་རྒྱལ་ཁམས་ལ་བྱོན།
དེའི་ལམ་བར་ཐམས་ཅད་དུ་སྐྱེ་བོ་ཁྲི་ཕྲག་མང་པོ་སྨིན་གྲོལ་ལ་བཀོད།
ཇག་དཔོན་ཅོགས་པ་སྔོ་ཐུར་དང་། སྲིན་པོ་མགོ་དགུ་པ་ཟེར་བ་ལ་སོགས་པ་རྣམས་ཀྱང་མ་རུངས་པའི་སེམས་ཞི་སྟེ་ཆོས་རྗེ་ཉིད་སྐྱེལ་བ་དང་། བསུ་བ་དང་བསྙེན་བཀུར་བྱེད།
གམ་པ་བྱང་ཐང་གི་རབ་བཙུན་གཙུག་ལག་ཁང་། དྲང་སྲོང་སྲིན་པོར་གྲྭ་ཐང་གི་གཙུག་ལག་ཁང་། ཁྲ་འབྲུག་གི་གཙུག་ལག་ཁང་། འོལ་ཁ་ཚེ་ཐང་གི

གཙུག་ལག་ཁང་། གཞན་ཡང་ཡེར་པ། གུང་ཐང་། འཕྲུལ་སྣང་། ར་མོ་ཆེ། མཚུར་ཕུ། བྱང་ཨུ་རི། གཞུ་ཀུན་དགའ་ར་བ། སྙེ་མོ་ཚལ་མིག །གྱབ་མདོ་ཕུག་ལ་སོགས་པའི་གཙུག་ལག་ཁང་ཆེ་ཆུང་། བཤད་གྲྭ་སྒོམ་གྲྭ་ཐམས་ཅད་དུ་བྱོན་ནས།
སྔགས་དང་མཚན་ཉིད་ཀྱི་བཤད་སྲོལ་སྔར་མེད་པ་རྣམས་སུ་སྲོལ་བཙུགས། ཡོད་པ་རྣམས་དར་རྒྱས་སུ་མཛད། སྐལ་ལྡན་གྱི་འགྲོ་བ་མང་པོ་སྨིན་གྲོལ་ལ་བཀོད། ཡུལ་མི་གཅིག་པ་ཁག་ཁག་སོ་སོ་རྣམས་སུ་དགེ་བཤེས་ང་མཁས་སམ་ང་མཁས་སམ་སྙམ་པ་མང་པོ་ཁ་རོང་རོང་པོར་སྨྲ་སྟེ།
ལ་ལས་སྔགས་ལ་ལས་མཚན་ཉིད་སོགས་དྲི་བ་བྱས་པ་ན། དེ་ཐམས་ཅད་ཀྱི་ལན་གང་ལ་གང་དགོས་ཤར་ཤར་བཏབ་པས། ཀུན་ཀྱང་ཐེ་ཚོམ་ཆོད་ཅིང་ལྷག་པར་ཡང་དད་པ་འཕེལ་བར་གྱུར་ཏོ།
དྲགས་པོའི་ཡུལ་ལྗོངས་སུ་ཕེབས་པ་ན་རྗེ་བཙུན་སྒྲོལ་མས་དངོས་སུ་སྤྲུལ་པ་བཀྱེ་ནས་ཡུལ་དེའི་མི་རྣམས་ཀྱི་བསྙེན་བཀུར་བྱེད་པ་བསྐུལ་སྟེ། དེ་ཡང་བུད་མེད་མི་ཚད་ཉིས་འགྱུར་གྱི་ཆེ་བ་གོས་ཆེན་ནེ་ཙོ་ཁ་གྱོན་པ།
གཙང་མོའི་རྒྱན་ཆ་ཁྲ་ཆོམ་མེ་བ། དཔོན་གཡོག་གསུམ་གང་ནས་བྱུང་ཆ་མེད་པར་འོངས་ཏེ། ཡུལ་མི་རྣམས་ལ་ཀྱེ་གྲོང་མི་རྣམས། སང་ནང་པར་སྔ་དྲོའི་ཆ་ལ་ཡུལ་མང་རོང་ལ།
བླ་མ་དགེ་བའི་བཤེས་གཉེན་ཆེན་པོ་འབྱོན་གྱི། ཁྱེད་ཅག་གིས་ཟམ་པ་འཛུགས་པ་དང་། ཕེབས་བསུ་དང་ཕེབས་སྐྱེལ་སོགས་བྱས་ན་ཚོགས་རྫོགས་སྒྲིབ་པ་དག བསོད་ནམས་ཆེན་པོ་ཐོབ་བོ་ཟེར་ནས་མི་སྣང་བ་གྱུར་ཏོ།
ནང་པར་སྔ་མོར་མི་དེ་དག་ཡུལ་མང་རོང་དུ་འོངས་ཏེ་ཐང་ཤིང་གི་ཟམ་པ་འཛུགས་པ་དང་ལམ་འཕྲང་སེལ་བ་སོགས་བྱེད་དོ། །དེའི་ཚེ་ཞབས་འབྲིང་བ

དག་གིས་ཁྱེད་ཅག་ཅི་བྱེད་དྲིས་པ་ན། འདི་ལྟར་གྱུར་གྱི་ལོ་རྒྱུས་སྨྲས་ཏེ། ཆུ་ཆེ་ཆེ་རྣམས་ལ་ནི་ཐང་ཤིང་གི་ཟམ་པའི་སྟེང་ནས་གདན་དྲངས། ཆུང་ཆུང་རྣམས་ལ་ནི་རྒྱབ་ཏུ་ཁུར་ནས་གདན་དྲངས་ཏེ། ཞལ་ལ་ཡུན་རིང་པོའི་བར་དུ་བལྟས་ནས་ཕྱག་འཚལ་བྱིན་རླབས་ཞུ།
ཞབས་སྤྱི་ཐོག་ཏུ་བླངས་ནས། ཚོགས་རྫོགས་པར་གྱུར་ཅིག སྒྲིབ་པ་དག་པར་གྱུར་ཅིག ཅེས་སྨོན་ལམ་བཏབ་ནས་སོང་ངོ་། དེ་ལྟ་བུའི་ཚུལ་གྱིས་མཐོང་ཐོས་དྲན་རེག་གི་འགྲོ་བ་དཔག་ཏུ་མེད་པ་འཁོར་བ་མཐའ་ཅན་དུ་མཛད་དེ།
མདོར་ན་བདག་ཉིད་ཆེན་པོ་འདིའི་སྙན་གྲགས་ཀྱི་གདུགས་དཀར་པོ་གཅིག་གིས་འཇིག་རྟེན་གྱི་ཁམས་ཐམས་ཅད་ཁྱབ་པས། རྒྱ་གར་ཡུལ་གྱི་རྒྱལ་པོ་བུཎྱ་མ་ལ་སོགས་པས་ཀྱང་།
ཤཱཀྱ་མུ་ནེའི་རྒྱལ་ཚབ། བསྟན་པའི་སྲོག་ཤིང་ཆེན་པོ། བླ་མ་བུ་སྟོན་ཆེན་པོའི་སྐུ་ལ་བསྙུན་མི་མངའ་འམ། ཐུགས་ཟེར་མ་མཆིས་སམ། ལྡང་བ་ཡང་ངམ། གཤེགས་པ་སྤྱོད་དམ།
ཞེས་སོགས་ཀྱི་ཞུ་འཕྲིན་སྐྱེས་དང་བཅས་པ་ཕུལ་བ་དང་། ཁྱད་པར་རྒྱ་ནག་གི་རྒྱལ་པོ་ཐོ་གོན་ཐེ་མུར་གན་གྱི་རྒྱ་ནག་ཏུ་གདན་འདྲེན་པའི་གསེར་ཡིག་བརྫངས་ཀྱང་ཕྱོགས་དེའི་གདུལ་བྱ་དུས་ལ་མ་བབས་པར་གཟིགས་ནས་གདན་མ་འདྲོངས་སོ།
།གཞན་ཡང་སྟོབས་ཀྱིས་འཁོར་ལོས་བསྒྱུར་བའི་རྒྱལ་པོ་ཇིང་གིར་གན་གྱི་བུ་ཚ་བརྒྱུད་དྲུག་པ། རྒྱལ་བུ་བྲཛྙཱ་ཅིང་ཟེའུ་ཅིང་དབང་ཧོར་གྱི་མི་དཔོན་བརྒྱ་ཕྲག་དམག་འབུམ་ཚོ་གསུམ་དང་ཁྲི་ཕྲག་གཉིས་ཀྱི་འཁོར་དང་བཅས་པ།
ཆོས་རྗེ་ཉིད་ཀྱི་དྲུང་དུ་ལྷགས་ནས་དཔལ་དུས་ཀྱི་འཁོར་ལོའི་དབང་སོགས་ཆོས་ཟབ་ལ་རྒྱ་ཆེ་བ་ཞུས། ཆོས་ཀྱི་ཡོན་དུ་སྐུ་འབུམ་མཐོང་གྲོལ་ཆེན་མོ་ལ་དབྱར་གྱི

ན་བཟའི་ཚུལ་དུ་གོས་ཡུག་ཉིས་བརྒྱ་དང་བརྒྱད་ཅུ་རྩ་དགུ། དགུན་གྱི་ན་བཟའི་ཚུལ་དུ་ཀ་ཤི་ཀའཱི་རས་དང་། ཝ་ར་ཎ་སིའི་རས་བལ་ལས་གྲུབ་པའི་འཕྱངས་པ་ཡུག་ཉིས་བརྒྱ་དང་བརྒྱད་ཅུ་རྩ་དགུ། མཆོད་རྟེན་གཞན་ཐམས་ཅད་ལ་གོས་ཡུག་བཅུ་གཉིས་བཅུ་གཉིས་རེའི་ན་བཟའི་རྒྱུ་ཕུལ་ཞིང་།
རིན་པོ་ཆེ་དང་མཆོད་པའི་བྱེ་བྲག་བསམ་གྱིས་མི་ཁྱབ་པས་རྡོའི་ཕུང་པོ་བཞིན་དུ་སྤངས་ནས་ཕུལ་བས། ཆོས་རྗེའི་ཞལ་ནས། འདི་ལྟ་བུའི་ཡོན་ཕུལ་བ་ངོ་མཚར་ཆེ་མོད་ཀྱི།
མི་རྒན་ངའི་འདོད་པ་ནི་ད་དུང་མ་ཚིམས་ཞེས་གསུངས་པས། རྒྱལ་བུ་ན་རེ། ངས་འདི་ལྟ་བུའི་མཆོད་སྤྲིན་ཕུལ་བས་བླ་མ་མ་མཉེས་ན། ད་ནི་དེ་ལས་ཁྱད་པར་དུ་འཕགས་པའི་མཆོད་སྤྲིན་དངོས་སུ་སྦྱོར་རྒྱུ་གཞན་མ་མཆིས་པས།
ང་རང་གི་མངའ་རིས་སུ་གཏོགས་པའི་ཞིང་ཁམས་ཅི་ཙམ་ཡོད་པ་དེའང་བླ་མ་ཁྱེད་ལ་འབུལ་ལོ། ཞེས་གསོལ་པས། ཆོས་རྗེ་ཉིད་ཀྱི་བཀའ་སྩལ་བ།
རྒྱལ་བུ་ལགས། སྔོན་ཡང་དག་རྫོགས་པའི་སངས་རྒྱས་རྣམས་ཀྱི་སྨོན་ལམ་རྣམ་པར་དག་པའི་མདོ་ལས། སངས་རྒྱས་ཀྱི་ཞིང་གདན་བ་དེར། རྒྱལ་པོའི་ཆད་པའི་མིང་ཡང་མེད་ཅིང་། །བཙོན་ར་དང་ཁྲིམས་བཙོན་ལ་སོགས་པའི་ཉེས་པ་དེ་དག་ཅིས་ཀྱང་མེད་ཅིང་མི་འབྱུང་བར་གྱུར་ཅིག་ཅེས་གསུང་ན།
དཀོན་མཆོག་གསུམ་པོ་ནི་སྐྱབས་གནས་དམ་པ་ཡིན་ལ། དེའི་ངོས་ནས་མདོ་ལས། དགེ་འདུན་དཀོན་མཆོག་ནི་ཐར་པ་ཐོབ་པའོ། ཞེས་གསུངས་པས།
ད་རེས་ངེད་ལ་ཆོས་ཀྱི་ཡོན་ཏུ་བཙོན་ར་དང་། ཁྲིམས་བཙོན་དུ་ཆུད་པ་དང་། མིག་དབྱུང་བ་དང་། ཡན་ལག་གཅོད་པ་དང་། སྲོག་ལ་བབ

པའི་ཆད་པ་གཏོང་བ་སོགས་ཀྱི་ཉེས་པས་མནར་བ་ཐམས་ཅད་ཅི་བདེར་བཏང་ནས་མི་འཇིགས་པ་བྱིན་ཅིག་བཅས་གསུང་པས། རྒྱལ་བུས་ཀྱང་དེ་བཞིན་དུ་བགྱིའོ། །ཞེས་ལོ་བཅུ་གཉིས་ཀྱི་བར་དུ་འབངས་ལ་ཉེས་པའི་མིང་ཡང་མི་གྲགས་པ་ཁྲིམས་སུ་བཅས།
རྒྱལ་བུ་འཁོར་དང་བཅས་པ་སླར་རང་གི་ཡུལ་དུ་བཞུད་དོ། །དགུང་ལོ་དྲུག་ཅུ་རྩ་བདུན་པ་མེ་ཕོ་སྤྲེའུའི་ལོ་དགུན་རའི་ཚེས་ལྔ་ཟླ་བ་གྲོ་བཞིན་གྱི་འགྲུབ་སྦྱོར་ལ། ཞྭ་ལུའི་གདན་ས་ཐུགས་སྲས་ལོ་ཙྪ་བར་གཏད།
ཆོས་རྗེ་ཉིད་གཙོ་ཆེར་རི་ཕུག་ཏུ་བརྟན་ཆགས། གདན་ས་གཏད་ནས་ཀྱང་ལོ་དགུའི་བར་ལ་ཆོས་ཀྱི་འཁོར་ལོ་རྒྱུན་མི་ཆད་པར་བསྐོར་ནས་གདུལ་བྱ་བསམ་གྱིས་མི་ཁྱབ་པ་སྨིན་ཅིང་གྲོལ་བར་མཛད་དོ།
།འགྲོ་ཀུན་སྨིན་གྲོལ་ལ་བཀོད་པའི་མཛད་པ་སྟེ་བཅུ་གཅིག་པའོ། །༑བཅུ་གཉིས་པ་གཟུགས་སྐུ་ཆོས་དབྱིངས་སུ་བརྟུལ་ཏེ་བྱམས་པའི་ཐུགས་ཀར་ཐིམ་ཚུལ་ནི། དུས་ལན་གཅིག་ཐུགས་སྲས་ལོ་ཙྪ་བ་ཞྭ་ལུ་ན་བཞུགས་ཡོད་པ་ལ་རི་ཕུག་ཏུ་བྱོན་གསུང་།
དྲུང་དུ་ཕེབས་དུས་སུ་ང་དང་ན་ཟླའི་དབུས་གཙང་གི་དགེ་བཤེས་ཚོ་ཡང་ཐམས་ཅད་གཤེགས་ཚར་འདུག ང་གྲྭ་བསྐོར་བྱེད་དུས་ཀྱི་ལན་འདེབས་པ་རྣམས་ཀྱང་ཞང་བྱ་དཔེ་མ་གཏོགས་ད་གཅིག་ཀྱང་མ་ལས་འདུག
ང་ཡང་རིང་པོར་མི་སྡོད་པས། ཤི་ཙ་ན་ཤུལ་དུ་དགེ་རྩ་ཏིག་ཏིག་ཨེ་ཡོང་རང་མི་ཤེས། དགེ་རྩ་རང་གི་སྔོན་དུ་འགྲོ་བའམ། དགའ་ལྡན་དུ་འགྲོ་བའི་ཕྱི་ཕྱག་བྱེད་པས།
ཁྱོད་ལ་ཡང་ཤོག་བྱས་པ་ཡིན་གསུངས་ནས་སྤོང་ཐག་ཆེན་པོ་ཞིག་མཛད། དུས་འཁོར་ལྷ་ཁང་དུ་ནག་ཉའི་སྒྲུབ་མཆོད་ཀྱིས་ཆོ་ག་མཛད་པའི་ཚེ། སྐུ

བསྙེལ་སོ་མཛད་ནས། ད་རེས་སྒྲུབ་མཆོད་རྒྱས་པོ་གཅིག་བྱས་ལ། དེ་ནས་བྱམས་མགོན་གྱི་དྲུང་དུ་འགྲོ་གསུངས་པས། ལ་སྟོད་པ་བློ་རྒྱས་ཕྱག་བཙལ་ནས་དེ་སྐད་མི་གསུང་བར་ཞུ། དགའ་ལྡན་བྱམས་པ་རང་གིས་ཆོས་གསུང་བ་ལགས།
དྲུང་ནས་འདི་རུ་འགྲོ་བའི་དོན་ལ་བཞུགས་འཚལ་ཞེས་ཞུས་པས་ཅི་ཡང་མི་གསུང་། ཡང་སྐབས་ཤིག་མདངས་གསུམ་རྨི་ལམ་ཤིན་ཏུ་བཟང་བ་འདུག་སྟེ། དགའ་ལྡན་ནས་སྐསསྐྲས་པ་རིང་པོ་གསུམ་བྱུང་དབུས་ལ་ནི་བྱམས་པ་འབྱོན་གྱི་འདུག་གོ
ངོས་གཅིག་ལ་ངས་འཛེགས་ཕྱིན། ངོས་གཅིག་པོ་དེ་ལ་སུས་ཕྱིན་ནམ་ཞེས་གསུང་། དེ་ནས་ཆུ་མོ་ཡོས་ཀྱི་ལོ་དགུན་བཞུགས་ལ་བབ་པའི་ཚེ། ད་ནི་གྲྭ་པ་རྣམས་ལ་ཞྭ་ལུར་དགུན་ཆོས་ལ་བྱོན་གྱིས།
མཚམས་པ་རྣམས་མཚམས་བསྡོམས། ང་ཡང་མུན་ཁང་བསྲུབས་ནས་དགེ་སྦྱོར་བྱེད་དོ་གསུངས་ནས་ཉིན་མཚན་ཁོར་ཡུག་ཏུ་ཐུགས་དམ་ལ་བཞུགས་སོ། དེ་ནས་ཤིང་ཕོ་འབྲུག་གི་ལོ་ཟླ་བ་གཉིས་པའི་ཚེས་གཅིག་ནས་སྐུ་བསྙུང་བའི་ཚུལ་བསྟན།
བཅོ་ལྔ་ལ་ཟླ་བ་སྒྲ་གཅན་གྱིས་ཟིན་པ་དང་ནག་པ་ཟླ་བ་ལ་ཉི་མ་དམར་ནག་ཤར་པ་སོགས་ལྟས་ངན་ཏེ། རྒྱལ་སྲས་ཐོགས་མེད་བཟང་པོ་སོགས་བུ་སློབ་རྣམས་འདུས།
གསེར་གྱི་མཎྜལ་ཕུལ་གསོལ་བ་རྩེ་གཅིག་ཏུ་བཏབ་པའི་དགོས་པ་དང་དགག་བྱ་འགའ་ཞིག་གཟིགས་ནས་རེ་ཞིག་སྐུ་ཁམས་དྭངས་ཚུལ་བཞེས་མོད། སླར་གདུལ་བྱ་རྟག་འཛིན་ཅན་རྣམས་འདུལ་བའི་ཕྱིར་དུ་ཟླ་བ་ལྔ་བའི་ཚེས་བཅུ་དྲུག་ནས་སྙུན་ལོག་པའི་རྣམ་པ་བསྟན་ཅིང་།
དེ་ནས་ཆོས་རྗེ་ཉིད་ཀྱིས་དགུང་ལོ་བདུན་ཅུ་དོན་ལྔ་བཞེས་པ། ཤིང

ཕོ་འབྲུག་གི་ལོ། ཧོར་ཟླ་དྲུག་པ་ཉི་མ་ཀརྚའི་ཁྱིམ་དུ་གནས་པའི་ཉི་ཤུ་གཅིག་གི་ཚེས་ཀྱི་ཆུ་ཚོད་མ་ཟད་པའི་སང་ཐོ་རངས། གཟའི་དང་པོ་ཉི་མ། རྒྱུ་སྐར་གྱི་དང་པོ་ཐ་སྐར། སྦྱོར་བ་ལས་བཟང་། བྱེད་པ་བྷིན་པོ་རྣམས་འཛོམས་པ།
གླང་གི་དུས་སྦྱོར་འཆར་པའི་དུས་སུ་རྒྱལ་བ་བྱམས་པའི་ཐུགས་ཀར་ཐིམ་ནས་དེའི་ཚེ་འཇའ་འོད་རོལ་མོའི་སྒྲ་དང་མེ་ཏོག་གི་ཆར་སོགས་ངོ་མཚར་བའི་ཆོ་འཕྲུལ་བསམ་གྱིས་མི་ཁྱབ་པ་བྱུང་ངོ་།
སྐུ་གདུང་རིང་བསྲེལ་གྱི་སྙིང་པོ་ཅན་གྱིས་ཞིང་འདིར་གདུལ་བྱའི་ཚོགས་གཉིས་སྤེལ་ཚུལ་ཡང་། ཇི་སྐད་དུ་རྒྱལ་སྲས་ཐོགས་མེད་བཟང་པོས། གདུལ་བྱའི་དོན་དུ་ཞིང་གཞན་གཤེགས་པ་ན། །སྐུ་གཟུགས་རིང་བསྲེལ་མང་པོས་ཞིང་འདི་ཡི།
།གདུལ་བྱའི་ཚོགས་གཉིས་འཕེལ་ཞིང་རྒྱས་མཛད་པའི། །ཆོས་རྗེ་རིན་པོ་ཆེ་ལ་ཕྱག་འཚལ་ལོ། །ཞེས་སོ། གཟིམས་མལ་སྐུ་འདྲ་སོགས་འདྲ་འབག་ཏུ་བཞེངས་པ་རྣམས་ལ་ཡང་གྲུབ་ཆེན་མན་ལུང་གུ་རུ་སོགས་འཇའ་ལུས་རྡོ་རྗེའི་སྐུ་བརྙེས་པའི་སར་གནས་ཀྱི་བྱང་སེམས་རྣམས་དངོས་སུ་བྱོན་ནས་མཆོད་པ་འབུལ་བ་སོགས་བྱུང་སྟེ།
ཇི་སྐད་དུ། ལྷར་བཅས་འཇིག་རྟེན་ཀུན་གྱིས་ཁྱད་དངོས་སུ།
།མཆོད་ལ་ངོ་མཚར་ཅི་འདྲ་འབག་ཙམ་ལའང་། །འཇའ་ཚོན་སྐུ་ཅན་གྲུབ་ཆེན་མན་ལུང་པས། །མཆོད་སྤྲིན་འཕྲེང་བ་སྤེལ་བ་དེ་ལ་འདུད། །ཅེས་སོ། དེ་ལྟར་རེ་ཞིག་དགའ་ལྡན་ཡིད་དགའ་ཆོས་འཛིན་དུ་ཐུགས་ལས་ཆུར་ངུར་གཞོལ་བའི་ཚུལ་བསྟན་ཀྱང་།
།སླར་ཡང་དག་དང་མ་དག་པའི་ཞིང་ཁམས་རྣམས་སུ་འགྲོ་བའི་དོན་ལ་སྐུ་གསུང་ཐུགས་ཀྱི་སྤྲུལ་པ་རྒྱུན་མི་འཆད་པར་བསྟན་ཏེ། གངས་རིའི་ཁྲོད་འདིར་དུས་ཐོག་གཅིག་ཏུ་ཡང་།
གྲུབ་ཆེན

ཀུན་དགའ་བློ་གྲོས་དང་། རྣལ་འབྱོར་གྱི་དབང་ཕྱུག་ཡར་ཀླུངས་བ་སེངྒེ་རྒྱལ་མཚན་སོགས་མཁས་གྲུབ་མང་པོ་ཆོས་རྗེ་ཉིད་ཀྱི་རྣལ་འཕྲུལ་དུ་ངོས་འཛིན་པ་བྱུང་ངོ་། །དེ་ཡང་ཇི་སྐད་དུ། རྒྱལ་དབང་ལྔ་བས།
མགོན་ཁྱོད་ཕུལ་བྱུང་མཛད་པའི་མཻ་ན་ཀ། །དག་པའི་ཞིང་གི་བཀོད་པ་རྒྱ་མཚོ་རུ། །བྱེ་བ་ཕྲག་བརྒྱར་ཡོངས་སུ་གར་བསྒྱུར་ཡང་། །མ་དག་ཞིང་འདིའི་འགྲོ་ལ་གཅིག་ཏུ་བརྩེ། །དེ་ཕྱིར་གྲུབ་དབང་སེངྒེ་རྒྱལ་མཚན་དང་།
།རྣལ་འབྱོར་མཆོག་བརྙེས་ཕ་རྒོད་བསོད་ནམས་བཟང་། །འཁོར་ལོའི་མགོན་པོ་རྗེ་བཙུན་ཚར་བ་རྗེ། །ཡང་སྲིད་སྐྱེ་བའི་ཟློས་གར་འདི་རྨད་བྱུང་། །ཞེས་གང་གསུངས་པ་ལྟར་ཡིན་ནོ། །གཟུགས་སྐུ་ཆོས་ཀྱི་དབྱིངས་སུ་བརྟུལ་ནས་བྱམས་པའི་ཐུགས་ཀར་ཐིམ་པའི་མཛད་པ་སྟེ་བཅུ་གཉིས་བའོ།
།ད་ལྟར་གྱི་རྣམ་ཐར་ཅུང་ཟད་རྒྱས་བར་ཕྱེ་བ་བཤད་ཟིན་ཏོ། །༑གསུམ་པ་མ་འོངས་ན་རྒྱལ་བ་རབ་གསར་དུ་འཚང་རྒྱ་བའི་ཚུལ་གྱིས་དོནནོན་བསྡུ་བ་ནི།
གསོལ་འདེབས་ལས། མ་བྱོན་སངས་རྒྱས་གསུམ་པ་སཱ་ལའི་ལྗོངས། །གནས་ལྔ་རིག་པའི་པཎ་ཆེན་འཇིག་རྟེན་མིག །ཤེས་བྱ་ཐམས་ཅད་མཁྱེན་པ་རིན་ཆེན་གྲུབ། །རྒྱལ་བ་གཉིས་པའི་ཞབས་ལ་གསོལ་བ་འདེབས།
།ཞེས་འབྱུང་བས། དེ་ཡང་བསྐལ་བ་བཟང་པོ་འདི་ལ་སངས་རྒྱས་སྟོང་འབྱུང་བ། མདོ་སྡེ་པདྨ་དཀར་པོ་སོགས་ལས་གསུངས་པ་ལྟར། ད་ལྟར་གྱིས་སངས

རྒྱས་ཤཱཀྱ་ཐུབ་པ་ཡན་བྱོན་ཟིན་པ་རྣམས་ཡིན་ལ། དེ་ནས་མ་བྱོན་པའི་སངས་རྒྱས་དང་པོ་ནི་བྱམས་པ། །གཉིས་པ་བྱང་ཆུབ་སེམས་དཔའ་སེང་གེ །གསུམ་པ་ནི་རབ་གསལ་སྟེ། དེ་ཉིད་སཱ་ལའི་དགའ་ཚལ་གྱི་ལྗོངས་གངས་རིའི་ཁྲོད་འདིར་གནས་ལྔ་རིག་པའི་པཎྜི་ཏ་ཆེན་པོ་འཇིག་རྟེན་གྱི་མིག་སྐད་གཉིས་སྨྲ་བའི་ལོ་ཙཱ་བའི་ཚུལ་བཟུང་བ།
མདོར་ན་ཤེས་བྱ་ཐམས་ཅད་མཁྱེན་ཅིང་གཟིགས་པ་དོན་གྱི་སླད་དུ་མཚན་ནས་སྨོས་ན་བུ་སྟོན་རིན་ཆེན་གྲུབ་ཅེས་བྱ་བའི་རྒྱལ་བ་གཉིས་པ་དེའི་ཞབས་ལ་གསོལ་བ་འདེབས།
ཞེས་པ་སྟེ་སྔོན་འཇུག་གི་དོན་བསྟན་ཟིན་ཏོ། །ད་ནི་རབ་གསལ་དུ་འཚང་རྒྱ་བའི་ཚུལ་དངོས་ནི། མདོ་སྡེ་བསྐལ་པ་བཟང་པོ་ལས།
དེ་བཞིན་གཤེགས་པ་རབ་གསལ་སྐྱེ་བའི་ཡུལ་ནི་རྒྱུ་སྐར་ཅན་ཞེས་བྱའོ། །རིགས་ནི་རྒྱལ་རིགས་སོ། །འོད་ནི་དཔག་ཚད་ལྔའོ། །ཡབ་ནི་ལེགས་པའི་བློ་གྲོས་སོ། །ཡུམ་ནི་མེ་ཏོག་ཅེས་བྱའོ། །སྲས་ནི་དུས་རིག་གོ
།རིམ་གྲོ་ནི་དགའ་བའི་དབང་ཕྱུག་གོ །ཤེས་རབ་ཅན་གྱི་མཆོག་ནི་བཀྲ་ཤིས་སོ། །རྫུ་འཕྲུལ་ཅན་གྱི་མཆོག་ནི་འབྲུག་སྒྲའོ། །འདུས་བ་དང་པོ་ལ་ནི་ཉན་ཐོས་བྱ་བ་ཕྲག་འབུམ་མོ། །གཉིས་པ་ལ་ནི་དུང་ཕྱུར་ཕྲག་དགུ་དང་བྱེ་བ་ཕྲག་དགུའོ།
།གསུམ་པ་ལ་དུང་ཕྱུར་ཕྲག་དགུ་དང་བྱེ་བ་ཕྲག་བརྒྱད་དོ། །སྐུ་ཚེ་ནི་ལོ་བྱེ་བ་ཕྲག་དགུའོ། དམ་པའི་ཆོས་ནི་ལོ་བརྒྱད་ཁྲི་ལྔ་སྟོང་གི་བར་དུ་གནས་སོ།
།སྐུ་གདུང་ནི་རྒྱས་པར་འགྱུར་རོ། །ཞེས་གསུངས་སོ། །དེ་ལྟར་ན་རང་རེ་བུ་སྟོན་ཐམས་ཅད་མཁྱེན་པའི་རྗེས་འབྲང་དུ་ཁས་འཆེ་བ་རྣམས་ཀྱང་། དུས་དེར་འཁོར་གྱི་འོག་མར

སྐྱེ་བའི་རྒྱུ་ཚོགས་ལ་འབད་པ་གལ་ཆེ་སྟེ། དེ་ཡང་གང་ཞེ་ན་གཞི་ཚུལ་ཁྲིམས་རྣམ་པར་དག་པ་ལ་གནས་དགོས་ཏེ། ཆོས་རྗེ་ཉིད་ཀྱི་ཞལ་ནས། བསྟན་པའི་སྙིང་པོ་ཚུལ་ཁྲིམས་བསླབ་པ་རིན་པོ་ཆེ། །འཕྲལ་དང་ཡུན་དུ་བདེ་ལེགས་ཐམས་ཅད་འབྱུང་བའི་རྒྱུ།
།ཞེས་གསུངས་ཤིང་ཚུལ་ཁྲིམས་མ་བསྲུངས་ན། ཐོས་བསམ་མ་བྱས་ཀྱང་ཕན་པ་མེད་དེ། ཟླ་བ་སྒྲོན་མེས་ཞུས་པའི་མདོ་ལས།་ཇི་སྙེད་ཆོས་ཀྱི་རྣམ་པས་བྱང་ཆུབ་ཀྱང་།
།ཐོས་བས་རྒྱགས་ནས་ཚུལ་ཁྲིམས་མི་བསྲུང་ན། །ཚུལ་ཁྲིམས་འཆལ་བས་ངན་འགྲོ་དེར་འགྲོ་སྟེ། །དེ་ལ་ཐོས་པ་མང་པོས་སྐྱབས་མི་ནུས། །ཞེས་དང་ཆོས་རྗེ་ཉིད་ཀྱིས་ཀྱང་། །དལ་འབྱོར་རྙེད་དགའ་རྙེད་ཀྱང་མྱུར་དུ་འཆི།
།ཚུལ་ཁྲིམས་འཆལ་བའི་ཉེས་དམིགས་རྣམ་པ་མང་། །དེ་ལ་སྐྱོབ་པའི་ཐབས་ནི་གང་ཞིག་ཡོད། །རང་གི་སྙིང་ལ་གྲོས་དྲིས་བསམ་མནོ་ཐོངས། །ཞེས་གསུངས། དེ་ལྟར་བས་ན་ཚུལ་ཁྲིམས་ཡང་དག་པ་ལ་གནས་ནས།
མགོན་པོ་ཀླུ་སྒྲུབ་ཀྱི་ཞལ་ནས། ཤེས་རབ་རྒྱས་པར་བྱེད་པ་ཐོས་པ་སྟེ། དེ་དང་བསམ་པ་གཉིས་ནི་ཡོད་གྱུར་ན། །དེ་ལས་བསྒོམ་པ་ལ་ནི་རབ་ཏུ་སྦྱོར། །དེ་ཡིས་དངོས་གྲུབ་བླ་ན་མེད་པར་གྱུར།
།ཞེས་གསུངས་པ་ལྟར། དྲི་མ་མེད་པའི་བཀའ་དང་བསྟན་བཅོས་སྤྱི་དང་ཁྱད་པར། བུ་སྟོན་ཐམས་ཅད་མཁྱེན་པས་ལེགས་པར་བཀྲ་བའི་གསུངས་རྣམས་ལ་ཐོས་བསམ་སྒོམ་གསུམ་གྱི་སྒོ་ནས་བག་ཆགས་འཇོག་ཅི་ཐུབ་བྱེད་ཅིང་དལ་འབྱོར་ལ་སྙིང་པོ་ལེན་པ་ནི།
གནས་སྐབས་སུ་རྒྱལ་བ་མ་ཕམ་མགོན་པོས་རྗེས་སུ་འཛིན་པ་མྱུར་བ་དང་། མཐར་ཐུག་རྒྱལ་བ་རབ་གསལ

གྱི་འཁོར་དུ་སྐྱེས་ནས་བདུད་རྩིའི་བགོ་སྐལ་ལ་ལོངས་སྤྱོད་པའི་རྒྱུ་ཚོགས་ཀྱི་གཙོ་བོ་ཡིན་པ་ཤེས་པར་བྱས་ཏེ། དེ་ལྟ་བུའི་ཚུལ་ལ་འབད་པར་བྱའོ། །འདིར་སྨྲས་པ། བགྲང་ཡས་བསྐལ་པའི་གོང་ནས་ཞིང་ཁམས་བརྒྱར།
།རྫོགས་སྨིན་སྦྱངས་གསུམ་མཛད་པ་མཐར་ཕྱིན་ཡང་། །མ་དག་གདུལ་བྱའི་མོས་དེ་ཇི་བཞིན་དུ། །བསམ་བཞིན་སྤྲུལ་པའི་ཟློས་གར་ཅི་ཡང་བསྒྱུར། །རྣམ་འདྲེན་བཞི་པའི་ཐུགས་ཀྱི་བང་མཛོད་རྣམས།
།ཡོངས་རྫོགས་བདག་གིར་བཞེས་ནས་སཱ་ལའི་ལྗོངས།་།ཟབ་རྒྱས་ཆོས་ཀྱི་འཁོར་ལོ་བསྐོར་བའི་ཚེ། །ཐུབ་དབང་གཉིས་པ་བྱོན་ཞེས་ལྷ་རྣམས་གླེང། །རྣམ་ཐར་རབ་གཙང་ཤེལ་གྱི་བ་གམ་དུ། །ཟུང་འདུག་སྐུ་བཞིའི་རང་ཞལ་ལྷུན་གྲུབ་ཅིང་།
།གཞན་ཕན་ཐིག་ལེ་མཆོག་མའི་ལང་ཚོ་ལ། །རྗེས་ཆགས་འདྲེན་བྱེད་རྣམ་བརྒྱད་གཡོ་འདི་ཅི། །རྒྱལ་དང་རྒྱལ་སྲས་དེ་སྤྲུལ་ཐམས་ཅད་ཀྱིས། །འབྱོར་འགྱུར་རྒྱལ་བ་གསུམ་པར་ངེས་སོ་ཞེས།
།བསྔགས་བརྗོད་མེ་ཏོག་དཀར་པོའི་མཆོད་སྤྲིན་གྱིས། །ཨེ་མ་ཞིང་ཀུན་ཡོངས་སུ་འགེངས་འདིར་ལྟོས། །དེ་སླད་བདག་ནི་ཚེ་རབས་ཐམས་ཅད་དུ། །ཀུན་མཁྱེན་མཆོག་དེས་ངེས་པར་རྗེས་འཛིན་ཤིང་།
།གང་དུ་མངོན་པར་རྫོགས་པའི་ཞིང་ཁམས་དེར། །འཁོར་གྱི་ཐོག་མར་སྐྱེ་བ་ཉིད་གྱུར་ཅིག །ཅེས་དཔལ་ཞྭ་ལུ་བའི་བསྟན་པ་ལ་བཀའ་དྲིན་ཆེ་བའི་སྐྱེས་བུ་དམ་པ་རྣམས་ཀྱི་རྣམ་ཐར་ལོ་རྒྱུས་ངོ་མཚར་དད་པའི་འཇུག་ངོགས་ཞེས་བྱ་བ་ལས།
ཁམས་གསུམ་ཆོས་ཀྱི་རྒྱལ་པོ་བུ་སྟོན་ལོ་ཙཱ་བའི་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་རྒྱ་མཚོ་ཆེན་པོ་ལས་ཆུ་ཐིགས

ཙམ་བརྗོད་པའི་སརྒ་སྟེ་དང་པོའོ། ། །།ཀུན་མཁྱེན་བུ་སྟོན་རིན་ཆེན་གྲུབ་ཀྱི་རྣམ་ཐར་རྫོགས་སོ།༑རབ་དཀར་ཟླ་བའི་རང་བཞིན་མཚན་དཔེའི་སྐུ། །རབ་སྙན་དྲུག་ཅུའི་དབྱངས་ལྡན་ཚངས་པའི་གསུང་། །རབ་འབྱམས་ཤེས་བྱའི་ཆོས་ཀུན་མཁྱེན་པའི་ཐུགས།
།འཇམ་དཔལ་སྨྲ་བའི་ལྷ་དེས་ཤེས་རབ་སྩོལ། །ཞེས་ཚིགས་སུ་བཅད་པ་སྔོན་དུ་བཏང་ནས། གཉིས་པ་བདག་ཉིད་ཆེན་པོ་དེའི་གསུང་ལས་འཁྲུངས་པའི་ཐུགས་སྲས་བུ་ཆེན་རྣམས་ཀྱི་རྟོགས་བརྗོད་བཤད་པ་ལ།
རིག་པའི་གནས་ལྔ་ལ་མཁས་ཤིང་བཀའ་བབས་ཀྱི་བུ་ཆེན་བྱོན་ཚུལ་དང་། འཁོར་དག་པ་རྣམ་བརྒྱད་བྱོན་ཚུལ་ལོ། །དང་པོ་ལ་གཉིས། ཕྱི་ཐ་སྙད་རིགས་པའི་བཀའ་བབས་ཀྱི་བུ་ཆེན་བྱོན་ཚུལ་དང་།
ནང་མདོ་རྒྱུད་ཀྱི་དོན་ལ་བཀའ་བབས་ཀྱི་བུ་ཆེན་བྱོན་ཚུལ་ལོ། དང་པོ་ལ་ཡང་སྒྲ་རིག་པ། །གཏན་ཚིགས་རིག་པ། །བཟོ་རིག་པ། །གསོ་བ་རིག་པ་དང་བཞི་སྟེ། གསོལ་འདེབས་ལས། ལེགས་སྦྱར་རིན་ཆེན་སྨྲ་ལ་རྣམ་པར་རྒྱལ།
།བསོད་ནམས་དཔལ་གྱིས་ཚད་མ་ལྷུན་གྲུབ་པ། །ཤེས་རབ་སྤྱན་གྱིས་བཟོ་རིག་འབུམ་སྡེ་གཟིགས། །དངོས་སློབ་ཡང་རྩེ་གསུམ་ལ་གསོལ་བ་འདེབས། །རིང་འཚོའི་དོན་ཡོད་གསོར་གྱི་འཛིན་པའི་དཔལ།
།ཞེས་བྱ་བ་ཡན་ཆད་ཀྱི་དོན་བསྟན་པའོ། །དང་པོ་ནི། ལེགས་སྦྱར་རིན་ཆེན་སྨྲ་ལ་རྣམ་པར་རྒྱལ། །ཞེས་ཐུགས་སྲས་ལོ་ཙཱ་བ་རིན་ཆེན་རྣམ་རྒྱལ་དཔལ་བཟང་པོ་དེ་ནི། སྔོན་ཆོས་རྗེ་ཐམས་ཅད་མཁྱེན་པ་ཁ་ཆེ་པཎ་ཆེན་ཤཱཀྱ་ཤྲཱིར་སྐུ་སྐྱེ་བ་བཞེས་དུས་ཀྱི་འཁོར་པཎ་ཆུང་དགུ་ཡོད་པའི་ནང་ཚན་པཎ་གྲུབ་དཱ་ན་ཤཱི་ལར་འཁྲུངས་ཤིང་།
དེ་རྗེས་རྣལ་འབྱོར་གྱི

དབང་ཕྱུག་རོང་པ་རྒ་ལོ་རྣམ་རྒྱལ་རྡོ་རྗེའི་སྲས་མཁས་གྲུབ་དམ་པ་རོང་པ་ཤེས་རབ་སེངྒེ་འཁྲུངས་པ་སྟེ། མདོར་ན་རྒྱ་བོད་གཉིས་སུ་བསྟན་འགྲོའི་དཔལ་དུ་གྱུར་པའི་པཎྜི་ཏ་དང་གྲུབ་ཐོབ་ཀྱི་སྐྱེ་བ་བརྒྱུད་མང་བཞེས་སོ།
སྐུ་ཚེ་འདི་ཉིད་དུ་འཁྲུངས་ཚུལ་ཡང་མཚན་ཤིན་ཏུ་ཆེ་སྟེ་རིགས་བསྐྲུན་པའི་ཡབ་ལ་མ་ལྟོས་བར་མཁའ་སྤྱོད་ཀྱི་རིལ་བུ་ལ་བརྟེན་ནས་འཁྲུངས་པའི་ཕྱིར་རོ། །དེ་ཡང་འདི་ལྟར་པཎ་གྲུབ་དཱ་ན་ཤཱི་ལའི་དུས་ཡེ་ཤེས་ཀྱི་ཊ་ཀིས་སྩལ་བའི་སྐྱེ་བ་འཛིན་པའི་ངོ་མཚར་མཁའ་སྤྱོད་ཀྱི་རིལ་བུ་དཀར་པོ་ཞེས་བྱ་བ་ཞིག་ཡོད་པ་དེ།
དངུལ་གྱི་གའུའི་ནང་དུ་བཅུག་ནས་རོང་ངུར་སྨྲིག་གི་སྒྲོལ་མའི་སྐུ་རྒྱབ་ཏུ་གཏེར་དུ་སྦས་སོ།
།ཕྱིས་སུ་རོང་པ་ཤེས་རབ་སེང་གེ་གྲོང་ཁར་སྨོན་ལམ་འཕེལ་བྱ་བའི་དགེ་སློང་མངོན་ཤེས་དང་ཉམས་རྟོགས་ཐར་ཐོར་ཡོད་པ་གཅིག་གཏེར་དེ་འདོན་དུ་བཅུག་ནས་འདི་ཉིད་ཀྱི་ཡུམ་དང་རིལ་བུ་སྟེར་ལུགས་ཀྱི་ཞལ་བཀོད་ཞིབ་པོ་མཛད་སྐད།
སྨོན་ལམ་འཕེལ་བས་ཀྱང་བླ་མའི་བཀའ་བཞིན་རིལ་བུ་ཁྱེར་ཏེ་རོང་ཨེ་དམར་ནས་ཉི་ཤར་ཙམ་ལ་འོངས་པས་པ་བསྣམས་བསམ་སྡིང་གི་རི་ཁྲོད་དུ་ཉི་མ་ཕྱེད་ཡོལ་ལ་སླེབས་སྐད།
དེར་མཁས་བཙུན་གཞོན་ནུ་གྲུབ་ཀྱི་དྲུང་དུ་ཆོས་ཞུ་མཁན་རྣམས་ཀྱི་ཁྲོད་ན་བཙུན་མ་གྲོང་ཆོས་ཀྱིས་མ་གོས་པ་མཁའ་འགྲོའི་མཚན་རྟགས་དང་ལྡན་པ་ཞིག་འདུག་པ། བླ་མས་ལུང་བསྟན་པའི་ཡུམ་དེ་ཡིན་པར་ངོ་མཁྱེན།
དེ་དག་ལ་མཁས་བཙུན་གཞོན་ནུ་གྲུབ་ཀྱི་བདེ་མཆོག་བཅུ་གསུམ་མའི་དབང་གནང་བར་བཞེད་པ་དང་། རོང་དུ་རྗེ་ཤེས་རབ་སེངྒེ་སྐུ་གཤེགས་ནས་རིལ་བུ་ལ་འོད་དང

དྲི་བཟང་པོ་འཁོར་བ་སོགས་བྱུང་སྐད། དེ་ནས་དབང་མཛད་པའི་ཚེ་སྨོན་ལམ་འཕེལ་བས་མཆོད་གཡོག་བྱེད་པར་ཞུས་ནས་བུམ་དབང་མ་རྫོགས་ཀྱི་བར་ལ་རིལ་བུ་སླས། རྫོགས་པ་དང་གསང་དབང་གི་རྫས་བྱིན་པོ་ལ་ཕྱོགས་གཅིག་བྱས།
རིལརལ་བུ་བཏབ་པ་གཅིག་ཟུར་དུ་ཕྱེ་ནས་སྦས། གསང་དབང་གི་རྫས་གཞན་རྣམས་ལ་བྱིན་ཚར་བ་དང་། བཙུན་མ་གྲལ་གྱི་མཐའ་གཅིག་ན་འདུག་པ་ལ་རིལ་བུ་བཏབ་པའི་དབང་རྫས་དེ་འཁྱེར་ཡོངས་བའི་བར་སྣང་ལ་འོད་སྐྱ་སྒོར་བྱུང་བ།
བླ་མས་གཟིགས་ནས་འོད་ཟེར་དེ་ལ་སྤྱན་ཆེ་རེ་བ་མཛད། ལྟ་སྟངས་གཅིག་ལ་ཧྲིག་གེ་ཡུན་རིང་དུ་ཅང་མི་གསུང་བར་བཞུགས་འདུག གཞན་རྣམས་ཀྱང་མིག་དང་བཏེག་ནས་མིག་རུམ་བལྟ་ཡི་འདུག
སྨོན་ལམ་འཕེལ་གྱིས་བླ་མའི་ཕྱག་ལ་སུག་པ་ཅིག་བྱས་ནས་ད་འདི་གནང་བར་ཞུ་ཞུས་པས། ལགས་གསུངས་ནས་དབང་རྫས་དེ་བཙུན་མ་ལ་གནང་བས། འོད་ཟེར་བཙུན་མའི་ཁ་ན་མར་སྐྱར་ནར་གྱིས་སོང་བ་དབང་ཞུ་མི་ཀུན་གྱིས་མཐོང་བས་ཐེ་ཚོམ་མི་ལུས།
དེའི་ཚེ་བདག་ཉིད་ཆེན་པོ་འདི་ལྷུམས་སུ་བཞུགས་སོ། །དབང་གྲོལ་ནས་གཞན་རྣམས་ཕྱག་བཙལ་ཏེ་ལངས་འགྲོ་ཡང་བཙུན་མ་ཏིང་ངེ་འཛིན་ལ་ཤོར་ནས་ཟིལ་པ་ཁྲོང་ངེ་བསྡད་འདུག་ལོ།
།དེ་ནས་ཟླ་གྲངས་མ་ཐིམ་པར་ཡུལ་གྱི་མངལ་གཞལ་ཡས་ཁང་དུ་བྱིན་གྱིས་བརླབས་ནས་ལྷ་རྣམས་ལ་ཆོས་གསུང་བ་སོགས་མཛད། སླར་ས་ཕོ་རྟའི་ལོ་སྨིན་དྲུག་ཟླ་བའི་ཚེས་བཅུ་མཆོད་པའི་ཉིན།
ཡུམ་སྲས་བཙུན

དཀོན་མཆོག་རྒྱལ་མཚན་ཞེས་བྱ་བ་དེ་ཉིད་ལ་བདེ་ཆེན་གྱི་ཉམས་དང་བཅས་གཡུས་ས་ནག་མོའི་དགའ་ལྡན་དགོན་པར་སྐུ་བལྟམས། དེའི་ཚེ་ཡུམ་དང་རྨོ་མོས་ལྗགས་ལ་གུར་ཀུམ་གྱིས་དྷཱིཿའབྲིའདྲི་བ་སོགས་བྱས་ཤིང་།
སྨྲ་མཁྱེན་ཙམ་གྱི་གོང་ནས་ཧྲཱིཿཥྚཱིཿའི་སྔགསཐོར་ཐོར་འདོན་པ་དང་། སྐུ་རྩེད་ཀྱང་ཆོས་འཆད་པའི་ལད་མོ་ཁོ་ན་མཛད་པ་ཞིག་བྱུང་ངོ་། །དགུང་ལོ་གསུམ་བཞི་ཙམ་ལ་ཁྲོ་ཕུ་ཡང་རྩེ་བ་ལས་དགེ་བསྙེན་གྱི་སྡོམ་པ་བཞེས།
མེས་པོ་སྔགས་འཆང་ཞིག་ཡོད་པ་ལ་འཇིགས་བྱེད་ར་ལུགས་ཀྱི་དབང་གསན་པའི་ཚེ། གསང་མིང་མི་བསྐྱོད་རྡོ་རྗེ་ཞེས་བཏགས་པས་ངའི་གསང་མིང་དེ་མིན་ལགས་གསུངས། འོ་ན་ཇི་སྐད་ཟེར་བ་ཡིན་དྲིས་པས།
ཐུགས་ཀྱི་རྡོ་རྗེ་ཟེར་བ་ཡིན། རོང་ཨེ་དམར་དང་རྗེ་བཙུན་ཆེན་པོས་བཏགས་པ་ཡིན་གསུངས་པས། མེས་པོ་བླ་མ་དེས་སྔར་ཡུམ་ལ་བུ་མོ་འདིས་ནལ་ཕྲུག་གི་འདོན་ལུགས་དང་གསུངས་སྐྱུག་ལོག་གནས་མེད་ཀྱང་།
དེ་ཕྱིན་ཆད་ནས་བུ་ཆུང་འདི་ནི་སྤྲུལ་པའི་སྐུ་ཞིག་ཡིན་འདུག་དགོངས། ཡུམ་སྲས་གཉིས་ཀ་ལ་ཐུགས་རྩིས་ཆེར་སོང་བ་ཡིན་སྐད། གཞན་ཡང་སྐུ་མ་བལྟམས་པའི་སྔོན་དུ་དགེ་སློང་སྨོན་ལམ་འཕེལ་བྱོན་ནས་ཡུམ་བཙུན་མ་ལ་གསེར་སྲང་གསུམ་བྱིན་ཞིང་འདི་ལ་འཚོ་བའི་མཐུན་རྐྱེན་གྱིས་ཁྱེད་ཀྱི་ཡབ་བླ་མའི་ཕྱག་རྫས་དཀོར་ཡིན་པས་མ་ཟ་གསུང་བ་སོགས་ཡུམ་ལ་བསླབ་བྱ་མང་པོ་དང་བཅས་ཏེ་ཆོས་ཀྱང་གནང་བས།
བཙུན་མའི་མ་དེ་རྟོག་པ་ཟོས་ནས། ཁྱོད་ཀྱི་ལུས་པོ་འདིའི་ཕ་དགེ་སློང་བགྲེས་པོ་དེ་ཡིན་པ་འདྲ་ཟེར་བ་བྱས་ལོ། །དགུང་ལོ་བཅུ་ལ་བུ་སྟོན

ཐམས་ཅན་མཁྱེན་པ་ལས་རབ་ཏུ་བྱུང་། མཚན་རིན་ཆེན་རྣམ་རྒྱལ་ཞེས་གསོལ། རབ་ཏུ་བྱུང་ནས་ཐོག་མར་ཕར་ཕྱིན་ལ་ཐུགས་སྦྱོང་མཛད། དགུང་ལོ་བཅུ་བཞི་ལ་ཞྭ་ལུ་དང་སྣར་ཐང་གཉིས་སུ་གྲྭ་སྐོར་མཛད། དེ་རྗེས་ཚད་མའི་གཞུང་ཡོངས་རྫོགས་དང་།
ཁྱད་པར་སྒྲ་ཀ་ཙན་གཉིས་ལ་སྦྱངས་ཤིང་ཙནྡྲ་པའི་སྟེང་ནས་ས་རིས་ཁྲིད་ཅིང་། སློབ་དཔོན་དྷརྨཱ་ཤྲཱི་པ་སོགས་གྲོགས་རྣམས་ཀྱིས་མཚམས་སྦྱོར་ལྔ་བ་མ་རྫོགས་པར། རྣམ་དབྱེ་རྣམས་ཐོན།
རི་མོ་རྩོལ་མེད་དུ་ནར་ར་ཤར་བས། གྲོགས་རྣམས་ན་རེ། ཁྱེད་སྔར་ཤེས་པ་ལ་བརྗེད་གསོས་འདེབས་པ་ཡིན་འདྲ་ཟེར་སྐད། གཞན་ཡང་སྙན་དངགས་མངོན་བརྗོད། སྡེབ་སྦྱོར་ཟློས་གར། སྐར་རྩིས་སོགས་ལ་མཁས་པར་བསླབས་བས་མཁྱེན།
དེའི་ཚེ་རྒྱ་གར་ནུབ་ཕྱོགས་ཀྱི་པཎྜི་ཏ་ཛྙཱན་བྷ་དྲ་ཞེས་བྱ་བ། ཧོར་རྒྱལ་པོས་གདན་དྲངས་ནས་ཚོང་དུས་ན་མར་ཕེབས་ཀྱིན་འདུག་ཟེར་བས་ཐམས་ཅད་མཁྱེན་པས་ཐུགས་སྲས་ལོ་ཙཱ་བ་ལ།
ཁྱོད་རྒྱ་གར་ཤར་ནུབ་ཀྱི་སྐད་བྱང་པོ་ཡོད་པས། པཎྜི་ཏ་དེ་ཡོན་ཏན་ཅི་འདྲ་འདུག་ལྟོས་ཤོག་གསུངས་ཐུགས་སྲས་པས་ཚོང་དུས་སུ་པཎྜི་ཏ་དང་མཇལ། གསུང་གླེང་མཛད་པས། མཁས་པ་ཆེན་པོར་མཁྱེན་ནས།
ཡར་ལོག་སྟེ། ཐམས་ཅད་མཁྱེན་པ་བུ་སྟོན་གྱི་སྙན་དུ་རྒྱུ་མཚན་ཕུལ། གདན་འདྲེན་པ་ལ་བྱོན་པས། པཎྜི་ཏ་ཤིན་དུ་དགྱེས་ནས་འབྱོན་ཆས་མཛད། གཡོག་ཨ་ཙ་ར་རྣམས་ཀྱིས་རྐང་གླིང་བུས་པས།
གསེར་ཡིག་པ་རྣམས་ཀྱིས་ཚོར

ནས་ཅི་ཡིན་ཟེར། པཎྜི་ཏ་ཞྭ་ལུ་ལ་ཕེབས་རྒྱུ་ཡིན་འདུག་བྱས་པས། ང་ཚོ་ལ་མ་ཞུས་པར་ཕེབས་མི་ཆོག་ཟེར་ནས་བཀག །ཐུགས་སྲས་ལོ་ཙཱ་བས་ཡར་ཕེབས་དུས་ཐམས་ཅད་མཁྱེན་པ་འཁོར་དགེ་འདུན་མང་པོ་དང་བཅས་རྒྱན་གོང་ན་བསུ་བ་སེར་སྦྲེང་གི་བཀོད་གཤོམ་མཛད་ཅིང་འདུག་གོ།
དེར་པཎྜི་ཏ་མི་ཕེབས་པ་ཅི་ཡིན་གསུང་། ཐུགས་སྲས་པས་ཧོར་གྱི་མ་བཏང་ཚུལ་ཞུས་པས། རླག་ཧོར་སྡུག་ཧོར་འདིས་དུས་རྒྱུན་བར་ཆོས་ཀྱི་བར་ཆད་རང་བྱེད་པར་གདའ།
ད་འོ་ན་ཉིད་རྒྱུག་ལ་ཇ་འདྲེན་འདི་གྱིས།་དུས་འཁོར་སྐབས་ཀྱི་དྲི་བའི་དཀའ་འགག་བཅུ། འདུལ་བའི་དཀའ་འགག་གསུམ། སྒྲའི་དཀའ་འགག་དྲུག་སོགས་ཐོར་བཀོད་ནས་འདི་རྣམས་དྲིས་ལ་ལན་འཁྱེར་ཤོག་ཁྱོད་རང་ཡང་ཆོས་འདྲ་ཞུ་རྒྱུ་འདུག་ན་ཞུས།
ཁྱད་པར་སྒྲ་ལ་འདིར་རི་མོ་བྲིས་པ་རྣམས་དང་བསྟུན་ལ་དྲི་བ་ཞིབ་མོ་གྱིས་གསུངས། ཐུགས་སྲས་ལོ་ཙཱ་བས་ཚོང་དུས་སུ་ཞག་ཉི་ཤུའི་བར་ལ་ཞུགས་ནས་པཎྜི་ཏ་ལ་དབྱངས་ཅན་མའི་སྒྲུབ་སྐོར་སོགས་ཆོས་མང་པོ་གསན།
དྲི་བ་རྣམས་ཕུལ་བས། པཎྜི་ཏ་ན་རེ། བོད་ཀྱི་པཎྜི་ཏ་མ་ཧཱ་ལོ་ཙ་བ་དང་མ་ཕྲད་པ་ཤིན་ཏུ་སེམས་མ་བདེ་གསུང་ནས། ཐམས་ཅད་མཁྱེན་པ་བུ་སྟོན་རིན་པོ་ཆེ་ལ་འཕྲིན་ཡིག་བསྟོད་པ་དང་སྦྲགས་པ་ལེགས་པ་གཅིག་དང་།
དུས་འཁོར་གྱི་བུམ་རྫས་ཚང་མ་རྣམས་བསྐུར་རོ། །འཕྲིན་ཡིག་ལོ་ཙཱ་བས་བསྒྱུར་བ་ཞ་ལུའི་བསྟན་འགྱུར་གྱི་ཁྲོད་ན་ཡོད་དོ།
།དེ་ནས་དྲིས་ལན་རྣམས་སྤྱན་ལམ་དུ་ཕུལ

པས་། པཎྜི་ཏ་མཁས་པོ་གཅིག་ཡོད་པ་འདུག་གསུངས་ནས་མཉེས་སོ། །དེ་རྗེས་དབྱངས་ཅན་མའི་སྒྲུབ་པ་ཞག་ཉེར་གཅིག་མཛད། པི་ཝང་གི་སྒྲ་གསན་པ་སོགས་གྲུབ་པའི་མཚན་མ་མངོན་དུ་གྱུར། འདི་ལས་བརྒྱུད་པའི་རྗེས་གནང་བསྒྲུབ་པ་སྐོར་ཡོད་པའང་བྱིན་རླབས་ཤིན་ཏུ་ཆེའོ།
།དེ་ཡང་དམ་པ་འདི་ཉིད་སྐུ་ཚེ་མང་པོའི་གོང་ནས་གྲུབ་པའི་གོ་འཕང་བརྙེས། འཇོག་མེད་ཀྱི་བདེ་བ་བརྟན་ཅིང་། ཁྱད་པར་བདག་གཞན་བརྗེ་བའི་བྱང་ཆུབ་ཀྱི་སེམས་འབྱོངས་ཏེ་རང་འདོད་ཀྱི་ཁྲིམས་གཏན་མེད་པ་ལ་ཉེས་པའི་གོ་སྐབས་མི་སྲིད་ཀྱང་།
བདེ་མཆོག་རྩ་རྒྱུད་ལས། མོས་པ་དུ་མའི་སེམས་ཅན་ལ། །སྤྱོད་པ་སྣ་ཚོགས་སྟོན་མཛད་དེ། །སྣ་ཚོགས་ཚུལ་གྱིས་འདུལ་བྱ་བ།
།ཐབས་ནི་སྣ་ཚོགས་སྟོན་པ་ཡིན། །ཞེས་པ་ལྟར། གཞན་སྣང་དུ་བར་སྐབས་འདིར་འདི་ལྟ་བུ་བྱུང་བའི་ཚུལ་མཛད་དེ། སྔ་སོར་སྐུ་ཞང་པའི་དཔོན་མོའི་ཟླ་ལ་ཡོད་པའི་དཔོན་མོ་ཛེ་ཛེ་ཟེར་དཔོན་མོ་ཚབ་ལ་མོ་ཟེརབ་ཞིག་གིས་འཕྲལ་ཆས་ན་བཟའ་སོགས་འབུལ་ཞིང་ཡོད་པ་ལ།
དམ་པ་འདི་ཉིད་བཟོད་པ་མཐར་ཕྱིན་པའི་འབྲས་བུ་དང་། ངོ་མཚར་མཁའ་སྤྱོད་ཀྱི་རིལ་བུ་ལ་བརྟེན་ནས་འཁྲུངས་པའི་སྐུ་ཤིན་ཏུ་ནས་མཚར་བ་ལྟ་བས་ཆོག་མི་ཤེས་པ་ཡོད་པའི་རྒྱུ་མཚན་གྱིས།
དེ་སེམས་ཆགས་ནས་གཡོ་སྒྱུ་དུ་མ་བཏེག་ཅིང་བསླུར་བྱུང་བ་ལ། སྤྱན་ཙམ་ཡང་མ་གཡོས་བར་ཡོད་པའི་སྐབས། ལན་ཅིག་ཞྭ་ལུ་མཐོང་སྨོན་དུ་གསོལ་ཇ་ལ་ཅིས་ཀྱང་བྱོན་ཟེར་ནས

གདན་དྲངས་ཤིང་དེར་ཇ་ཡང་འདེབས་ཐེངས་གསུམ་ཙམ་སྐོལ་བས་ཕྱི་མོར་སོང་བ་དང་། ད་འདི་གར་བཞུགས་པ་ཞུ། སྟེང་དུ་གཟིམས་མལ་མཛད་སའང་བདེ་མོ་ཡོད་ཟེར་ནས། ཁྲིམས་གྲོགས་དང་བཅས་མཚན་མོ་དེ་བར་བཞུགས་དགོས་བྱུང་བས་མོད་ལ་ཁྲིམས་གྲོགས་སློབ་དཔོན་འཇམ་དབྱངས་པའང་ཕྱི་རོལ་དུ་དབྱེ་ཞིང་དབར་མ་བྱུང་བར་དབོན་མོ་དེས་སྐུ་ལ་འཆང་ནས་ཕམ་པ་འཆབ་མེད་ཀྱིས་ལྟུང་བ་ཕོག་པའི་ཚུལ་བསྟན་པ་ཡིན་སྐད།
དེ་མ་ཐག་ཕྱིར་ཐོན་བྱོན་ཏེ།་ད་ནི་ཆོས་རྗེས་ངེས་བར་མཁྱེན་ནོ་དགོངས་ནས།
མཚན་མོ་དེ་ཁར་བླ་བྲང་གི་སྒོ་མདུན་དུ་བྱོན་ནས་བཞུགས་པས། སྟེང་གི་རྒྱ་དཀར་ནས། དེ་སུ་རུ་གདའ་གསུངས་པ། བདག་ལགས་ཞུས་པས།
བླ་མ་དགེ་སློང་བསོད་ནམས་གྲུབ་ཁོང་དེ་དུས་བཙུན་ཆུང་གི་སྐབས་ན་ཡོད་པས། གཉིད་བསད་ནས་སྒོ་ཕྱེ་ཤོག་གསུངས། སྒོ་ཕྱེ་བས་སློབ་དཔོན་ཐུགས་སྲས་པ་ཆོས་རྗེ་གཟིམས་ཆུང་ན་བཞུགས་པའི་དྲུང་དུ་བྱོན་ཏེ།
ཞབས་ལ་འཇུས་ཏེ་བཤུམས་པས། དེ་འདྲ་མ་བྱེད་མ་བྱེད། བཙུན་ཆུང་བསོད་ནམས་གྲུབ་འདིར་མར་མེ་ཞིག་སྒྲོན་ཅིག་གསུངས་ཞིང་། ཡབ་སྲས་གཉིས་སཾ་སྐྲྀ་ཏའི་སྐད་ཀྱིས་གསུང་གླེང་མཛད་པས། བཙུན་ཆུང་གིས་དོན་མ་གོ་ཡང་།
ཆོས་རྗེའི་དྲུང་ནས་དབུ་རིལ་རིལ་དང་། ཕྱག་བཏབ་བཏབ་མཛད་པས་ཅི་བྱུང་བ་ཡིན་ནམ་སྙམ་མོ། །དེ་ནས་བཙུན་ཆུང་གིས་སྣག་ཤོག་ལོངས་ལ་མར་མེ་ཐེག །ཐུགས་སྲས་པ་ཉིད་ལ་ཡི་གེ་བྲིས་ཤིག་གསུངས་ནས།
རང་གི་སློབ་མ་ལ་ཞེ་ཐག་པ་ནས་གྲོས་འདེབས་པའི་ཡི་གེ་སྙིང་གི་ཐུར་མ་ཞེས་བྱ

བ་སྐད་ཅིག་དེ་ཉིད་ལ་མཛད་དོ། །དེ་བྲིས་ཟིན་པ་དང་ནམ་ཡང་ལངས་པས། ཉེ་གནས་ཆེན་པོ་ལ། ད་ནང་ཚ་བ་ཐོན་ཕྲལ་ལ་མང་ཇ་གཅིག་དང་། ཇ་ཚུལ་གྱི་སྟེང་དུ་ཇ་སིག་གསུམ་དང་། དགེ་འདུན་ཉི་ཤུ་རྩ་གྲངས་ཞིག་གི་བསྙེན་བཀུར།
འབུལ་ཆེན་གསུམ་རེ་ཡོད་པའི་དངོས་དག་པ་ཆ་གཉིས། གཞན་རས་དཀར་པོ་ཁྲུ་བཅུ་སོགས་གྲབས་ཀྱིས་ཤིག་གསུངས་པས། ཉེ་གནས་ཀྱིས། ད་ཡིད་ལ་མེད་པར་གྲངས་འདི་འདྲ་བྱས་ནས་ཅི་མཛད་རྒྱུ་ཡིན་ནམ་ཟེར་གྱིན་གྲབས་བྱས།
ཚ་བ་ཐོན་འཕྲལ་ལ་དུང་བཏང་ནས། དགེ་འདུན་རྣམས་ཚོགས་ཟིན་པ་དང་། ཉིད་ཀྱི་ན་བཟའ་གོས་ཆེན་དཀར་པོ་གཅིག་གསོལ། སྤོས་ཕོར་བཟུང་ནས་ཆོས་རྗེ་ཐམས་ཅད་མཁྱེན་པ་གདན་དྲངས་ནས་བྱོན་པས།
ད་ཅི་ཡིན་ནམ་ཅི་ཡིན་ནམ་ཟེར་ཐམས་ཅད་ཀུ་ཅོ་དིར་དིར་དང་། ནང་སོའི་སྟེང་ཤོད་ཀྱི་འཕྱོང་རྩ། རྒྱ་དཀར་རྣམས་ནས་སྐུ་ཞང་པས་གཙོ་མཛད་མང་པོ་ལྟ་རུམ་བྱེད་ཀྱིན་འདུག་སྐད། ཚོགས་པའི་མཐའ་བསྐོར་དུ་ལྟས་མོ་ལྟ་བ་མང་པོ་ཡང་བྱུང་སྟེ།
དེར་ཇ་བཏང་བའི་རྗེས་ལ། སློབ་དཔོན་གྲུབ་པ་དཔལ་བས་མོལ་བ་ལ། སྐབས་དོན་མང་ཇ་ཇ་ཚུལ་གྱི་སྟེང་དུ། ཇ་སིག་གསུམ་གྱིས་འབུལ་བ་དང་བཅས་པ་འདི་ཉིད།
སློབ་དཔོན་རིན་རྣམས་པས། དམ་ཆོས་འདུལ་བའི་བཅས་པ་ལས་འགལ་བའི་རྒྱལ་ཡུས་ལ་དམིགས་ནས་བསྒྲུབས་པར་གདའ་ལགས་ཟེར་བ་དང་། དགེ་འདུན་རྣམས་ལ་སྤྱི་ཕྱག་ཚོལ་གསུངས། བཙུན་ཆུང་བསོད་ནམས་གྲུབ་ལའང་།
ཕྱག་གསུམ་ཚོལ་ལ་དགེ

འདུན་གྱི་དབུས་སུ་ཐལ་མོ་སྦྱོར་ལ་སྡོད་གསུངས་ནས་བསྡད། དགེ་འདུན་ཚོགས་པ་ནི་སྟོང་ཕྲག་གཉིས་བུད་ཙམ་འདུག་ལྟད་མོ་ལྟ་བའང་མང་པོ་འདུག དེའི་དབུས་སུ་སྙིང་གི་ཐུར་མ་བསྒྲགས་པས། དེ་ཁའི་མོད་ལ་ཉིད་ཀྱིས་ཀྱང་།
གསུང་སྣན་པའི་གདངསདདངས་མཐོནཐོན་པོ་དང་བཅས་ནས། དཔལ་གང་གི་དྲིན་གྱིས་བདེ་ཆེན་ཉིད། །ཅེས་སོགས་གསོལ་འདེབས་ཆེན་མོ་དེ་ཐོལ་བྱུང་དུ་གསུངས་ཤིང་། གསོལ་འདེབས་འདི་ཉིད་དོན་བཟང་ཡང་ཚིག་སྦྱོར་ལྷོད་པ་ཡོང་བའི་རྒྱུ་མཚན་དེ་ལྟར་ཡིན་གསུངས།
དེར་འགའ་ཞིག་ནི་སྙན་པས་ཉན། འགའ་ཞིག་ནི་ངེས་འབྱུང་དང་དད་པ་སྐྱེས་ནས་མཆི་མ་འབྱིན། ཐམས་ཅད་སེམས་སྐྱོ་ཞིང་འདི་འདྲ་གང་ཡིན་ནམ་ཟེར་རོ།
།དེ་ནས་ཆོས་རྗེ་ཐམས་ཅད་མཁྱེན་པའི་ཞལ་ནས། སྔོན་ཚེ་སྟོན་པའི་སྤྱན་སྔར་མདོངས་གསོལ་དུ། །བསྟན་པ་བསྲུང་ཞིང་བསྟན་ལ་གནོད་བྱེད་པ། །ཚར་གཅོད་བྱེད་པར་ཐུགས་དམ་ཞལ་བཞེས་པའི། །བསྟན་སྲུང་གཉན་པོའི་ཚོགས་རྣམས་ཚིག་འདི་གསོན།
།ཁྱེད་ཅག་སྒྲིབ་མེད་འཕྲུལ་གྱི་སྤྱན་དང་ལྡན། །རིང་ནས་གསན་པའི་ལྷ་སྙན་རྣམ་དག་ཅིང་། །ཉེ་རིང་མི་མངའ་ཐུགས་དགོངས་ཚད་མ་སྟེ། །དེ་ཕྱིར་ཚར་གཅོད་འོས་སམ་མི་འོས་གཟིགས།
།བདག་གི་སློབ་མ་རྣམ་དཔྱོད་བློ་གྲོས་ཅན། །ལུང་རིགས་སྨྲ་བའི་མི་འཇིགས་སྤོབས་པ་ཅན། །བསླབ་གསུམ་འཛིན་པའི་དགེ་སློང་རྣམ་དག་པ། །བདུད་མོས་དབང་མེད་ཉིད་དུ་བཅོམས་ལ་གཟིགས།
།ཞེས་སོགས་བདུད་མོ་ལ་སྨོད་པའི་འཁོར་ལོ་གསུངས་ནས་ད་སྟེ། དེ་རིང་གི་ཆོས་དེ་རྣམས་ཞུ་བ་ལ

ཐོངས་ཞིག་གསུངས། གསོལ་བཞིའི་ལས་ལ་བཞུགས་ཏེ། ཐུབ་དབང་གཉིས་པ་བུ་སྟོན་རིན་ཆེན་གྲུབ་ཀྱིས་མཁན་པོ་མཛད། ལས་ཀྱི་སློབ་དཔོན་སྐྱབས་མཆོག་དཔལ་བཟང་། གསང་སྟེ་སྟོན་པ་དར་མ་བྱང་ཆུབ། གྲོགས་ངན་པ་བཟང་པོ་དཔལ།
དད་པའི་དགེ་འདུན་རྒྱལ་ཐང་པ་སོགས་འདུལ་བ་འཛིན་པའི་ཉི་ཤུ་རྩ་ལྔའི་དབུས་སུ། སླར་དགེ་བསྙེན་ནས་བཟུང་སྟེ་དགེ་སློང་གི་བར་ཆིག་རྫོགས་སུ་བསྙེན་པར་རྫོགས་པ་མཛད་དོ། །གོང་དུ་བསྟན་པ་དེ་དག་ཀྱང་གང་ཟག་ཕལ་པ་ལ་ཡོད་པ་བཞིན་དུ་སྟབས་ཉེས་པ་ལྟ་བུས་བྱུང་བ་མ་ཡིན་གྱི།
སྔོན་ཨོ་ཌི་བི་ཤི་པ་རྣམས་འདུལ་བའི་ཕྱིར་དུ་རྡོ་རྗེ་དྲིལ་བུ་པས་བཙུན་མོ་བཞེས་ནས་བུ་དང་བུ་མོ་བྱུང་བའི་ཚུལ་བསྟན་པ་ལྟར།
སེམས་ཅན་གྱི་ལས་སྣང་བསམ་གྱིས་མི་ཁྱབ་པས་གཞན་འགའ་ཞིག་འདུལ་བའི་ཐབས་སུ་བསྟན་པར་ཡང་ཟད་ལ།་རྣམ་པ་གཅིག་ཏུ་ན། དགྲ་བཅོམ་པ་སེར་སྐྱ་བཟང་མོ་འདོད་ཆགས་དང་བྲལ་ཡང་རྫུ་འཕྲུལ་གྱི་ལམ་མི་ཤེས་པའི་དབང་ལས།
རྒྱལ་པོ་མ་སྐྱེས་དགྲས་བཟུང་སྟེ་ལོག་པར་སྤྱད་པ་བཞིན་ནོ། །དུས་དེའི་ཚེ་ན། ཆོས་སྡེ་ཆེན་པོ་ཞྭ་ལུར་ཆོས་འཆད་མཛད་པའི་དགེ་བའི་བཤེས་གཉེན་སློབ་དཔོན་ཆེན་པོ་དར་མ་བྱང་ཆུབ་དང་།
སློབ་དཔོན་ཆེན་པོ་སྐྱབས་མཆོག་དཔལ་བཟང་དང་། སློབ་དཔོན་ཆེན་པོ་རྒྱལ་ཐང་བ་དང་། སློབ་དཔོན་ཆེན་པོ་དྷརྨཱ་ཤྲཱི་པ་དང་། སློབ་དཔོན་ཆེན་པོ་ཁྱུང་ལྷས་པ་དང་། སློབ་དཔོན་ཆེན་པོ་གྲུབ་པ་དཔལ་ལ་སོགས་པ་མཁས་བཙུན་བཟང་གསུམ་དང

ལྡན་པ་མང་པོ་ཡོད་པ་ལས། སློབ་དཔོན་སྐྱབས་མཆོག་པ་ཐུགས་ཤིན་ཏུ་མ་བདེ་བར། སློབ་དཔོན་གཞན་རྣམས་གདན་དྲངས་ནས་ཇ་གཅིག་སྐོལ་བའི་འཕྲོས་ལ། ད་ནང་གི་དེ་འདྲ་ཅི་རང་ཡིན་ནམ་གསུངས་པས། སློབ་དཔོན་རྒྱལ་ཐང་པ་ན་རེ།
ཨ་མོ་དེ་ཁ་འོ་ན། དམ་ཆོས་འདུལ་བའི་ལུགས་ཀྱི། རྒྱུ་ཚོགས་ཐམས་ཅད་མཁན་པོ་རང་གིས་བྱེད་པར་དབང་བས། ཆོས་རྗེའི་དྲུང་ནས་རང་གིས་གང་མཛད་མཛད་ཡིན་པ་ལ། སློབ་དཔོན་རིན་རྣམ་པ་ཆོས་མཐོང་ཆེ་ཤོས་དེ་དུང་བུད་ནས་དམའ་ཕབ་པ་ལ་དགོས་པ་རང་ཨེ་ཡོད་སྙམ།
སེམས་སྐྱོ་ལྷང་ལྷང་བྱུང་གསུང་། གཞན་རྣམས་ཀྱང་དེ་ཀ་དེ་ཀ་སྐྱོན་ཆེའོ་ཟེར་བྱུང་བས། སློབ་དཔོན་དྷརྨ་ཤྲཱི་པ་ཅི་ཡང་མི་གསུང་བ་ཞལ་རོག་གེ་བཞུགས་འདུག
།སློབ་དཔོན་སྐྱབས་མཆོག་པས། ཉི་ཅག་ཅི་དགོངས་གསུངས་པས། རང་རེ་རྣམ་པ་ཆོས་རྗེ་ལ་འཕགས་པ་དང་། སོ་སོ་སྐྱེ་བོ་གང་གི་མཐོང་ཡོད་ཡིན། དེའི་ངོས་ནས་མཇལ་དགོས་མཆི།
རང་རེ་སོ་སོ་སྐྱེ་བོའི་སྣང་བའི་ངོས་ནས་མཇལ་རྒྱུ་མིན་བསམ་པ་བྱུང་། གཞན་སྣང་དུ་འཕགས་པ་འོད་སྲུངས་ཀྱིས། ཀུན་དགའ་བོ་ལ་ཉེས་པ་དེ་ཙམ་དགེ་འདུན་གྱི་དབུས་སུ་བགྲངས་ནས། ཕུད་གདའ་བ་སོགས་གླེང་བཞི་མང་པོ་འདུག་པ།
རང་རེ་དགེ་བའི་བཤེས་གཉེན་ཐོས་པ་རྒྱ་མཚོའི་ཕ་རོལ་དུ་སོན་པ་རྣམས་ཀྱིས་དགོངས་མཆི་མོད་ལགས་གསུངས་པས། སློབ་དཔོན་རྒྱལ་ཐང་པ་ཨ་ཙི་ཁྱོད་ཀྱི་ཁ་ནས་དེ་འདྲ་གཅིག་རེད།
དེ་རྣམས་རྒྱུས་ཡོད་མོདནའང་སེམས

སྐྱོ་དྲགསགྲགས་ནས་མ་དྲན་འདུག །དེ་གསུང་བ་མེད་གསུང་། ཐམས་ཅད་ཀྱིས་དྷརྨཱ་ཤྲཱི་བར་ཐལ་མོར་སྦྱར་ནས། དེ་རང་དེ་རང་བདེན་ཟེར་བཞད་གད་དིར་བ་ཅིག་བྱུང་། བླ་མ་མགོན་པོ་དཔལ་བའི་གསུང་གིས། རང་རེ་དགེ་བའི་བཤེས་གཉེན་འདི་ཚོད་ཅིག་ཚོགས་ནའང་།
སློབ་དཔོན་དྷརྨའ་ཤྲཱི་བས་ངོ་མ་སྤྲད་བར་ལ་ཐམས་ཅད་བར་སྣང་གིས་བཅིངས་ནས། འོ་རྒྱལ་བ་དེར་འདུག །ད་ཁོང་གིས་ངོ་སྤྲོད་གསུངས་ནས། བཀྱིགས་པ་བཀྲོལ་བ་ལྟ་བུའི་བདེ་ཕྱམ་པ་ཅིག་བྱུང་།
ང་སོང་ནས་ཇ་ཅིག་དང་བུ་རམ་ཞིག་ཡོད་པ་དེ་བླངས་ནས་ལེགས་ཇ་བྱེད་གསུང་། ཡང་སློབ་དཔོན་ཁྱུང་ལྷས་པ་ཡང་ཇ་བླངས་ནས་ལེགས་ཇ་བྱེད་དོ་གསུང་། སློབ་དཔོན་རྣམས་ཀྱིས་དེར་ཇ་གསོལ་ཞིང་གསུང་གླེང་མང་པོ་བྱས་ནས།
དེའི་ཉིན་གྱི་ཕྱི་ཆོས་གསུང་བ་ཐམས་ཅད་ཆགས། སང་ཚ་བ་ལ་ཡོན་བདག་གི་བསྙེན་བཀུར་བཞི་གྲྭ་ཟེར་བ་གཅིག་ལ་ཐམས་ཅད་འཛོམས་པས། ཆོས་རྗེ་ཐམས་ཅད་མཁྱེན་པའི་ཞལ་ནས།
ཁ་སང་ཁྱེད་རྣམས་ཀྱི་ཕྱི་ཆོས་ཆགས་འདུག་ཟེར་བ་ཅི་ཡིན་གསུང་། གཞན་རྣམས་ཞུ་མ་སྤོབས་པར་ཧད་དེ་ལུས་པ་ལས། སློབ་དཔོན་རྒྱལ་ཐང་པས་ངེད་རྣམས་ལ་སློབ་དཔོན་སྐྱབས་མཆོག་པས་ཇ་ཅིག་དྲངས་པ་དེའི་གྲལ་དུ་ཆོས་ཀྱི་གླེང་མོ་འགའ་ཞིག་གིས་ཉི་མ་འཕྱིས་ནས་ཆག་ཙས་ཞུས་པས།
ངེད་ཀྱི་སློབ་དཔོན་ཚད་མའི་སྐྱེས་བུ་དེ་བཀའ་པོད་བཞི་རེ་གསུང་བ་ལ། ཉི་ཚོད་བཟུང་ནས་ཆོས་གསུང་གིན་ཡོད་པ་ཡིན།
བདེ་བར་གཤེགས་དུས་ཀྱང

ཆོས་ཁྲིའི་ཁར་ཆོས་གསུང་འཕྲོ་ལ་གཤེགས་པ་ཡིན། ངེད་ཀྱིས་ཀྱང་དེའི་བཀའ་སྲོལ་བཟུང་ནས་ཉི་ཚོད་བྱེད་ཀྱིན་ཡོང་བ་ཡིན་མོད། ད་ཕྱིན་ཆད་དེ་འདྲ་མ་མཛད་གསུང་ངོ་། །དེ་ལྟར་བསྙེན་པར་རྫོགས་ནས། ཆོས་རྗེ་ཐམས་ཅད་མཁྱེན་པའི་དྲུང་།
བསྟན་པ་འཛིན་པའི་གོ་ཆ་ཆེན་པོ་བཞེས་ཏེ། འདུལ་བ། མངོན་པ། མཛོད་སོགས་མདོར་ན་ཕྱི་མཚན་ཉིད་ཀྱི་སྡེ་སྣོད་མཐའ་དག་དང་། ནང་གསང་སྔགས་རྡོ་རྗེ་ཐེག་པའི་སྐོར་མ་ལུས་པ་བུམ་པ་གང་བྱོར་གསན།
རིན་པོ་ཆེ་སྒོ་མོང་ཞེས་པའི་གྲུབ་ཐོབ་ཅིག་ལ་ཞི་བྱེད་སོགས་དང་། ཁྱད་པར་གསོ་བ་རིག་པའི་དཔལ་ལྡན་རྒྱུད་བཞི་གསན་ནས་ཕྱི་མ་རྒྱུད་ལ་ཕྱག་ལེན་ཀྱང་བསྟར་བ་མཛད། གཞན་ཡང་བླ་མ་དམ་པ་བསོད་ནམས་རྒྱལ་མཚན་ལ་ས་སྐྱའི་ཆོས་སྐོར་ཕལ་ཆེ་བ་དང་།
མཁན་ཆེན་སངས་རྒྱས་དཔལ་ལ་ཕྱག་རྡོར་མདོ་ལུགས་ཀྱི་སྐོར་སོགས་དང་། སྲེའུ་ཆུང་བའི་སློབ་དཔོན་རིན་བཟང་ལ་ཡོ་ག་དབྱངས་སོགས་སྔགས་ཀྱི་ཕྱག་ལེན་མང་པོ་དོགས་དཔྱོད་མཛད།
དུས་འཁོར་རྡོ་རྗེ་མཁའ་འགྲོ་སོགས་ཀྱི་རྒྱུད་ལས་གསུངས་བ་དང་། ཤཱ་རིའི་བུས་མཛད་པའི་སྐུ་གཟུགས་ཀྱི་ཆ་ཚད་སོགས་བཟོ་རིག་པའི་བསྟན་བཅོས་མང་པོའི་དོན་ཁོང་དུ་ཆུད་ནས་མདོར་ན་གནས་ལྔ་རིག་པའི་པཎྜི་ཏ་ཆེན་པོར་གྱུར་ཏོ།
ཁྱད་པར་སྒྲ་རིག་པ་ལ་སྔོན་སྦྱངས་ཀྱི་བག་ཆགས་ཤིན་ཏུ་ཆེ་བས་ལུགས་འདི་ཉིད་ལ་བཀའ་བབས་ཀྱི་བུ་ཆེན་དུ་གྲགས་སོ།
།དགུང་ལོ་སུམ་དུ་སོ་གཅིག་པ་ལ་སློབ་དཔོན་ཆེན་པོ་དར་མ་བྱང་ཆུབ་ཀྱི་ཆོས་ཁྲི་འཛེགས་ནས་བཀའ་པོད་བཞི་དང་རྒྱུད

འགྲེལ་གྱི་བཤད་པ་གསུངས། སོ་དགུ་བ་ལ་ཆོས་རྗེ་ཐམས་ཅད་མཁྱེན་པའི་གདན་ས་གཏད་ནས་རྒྱུ་མཚན་ཉིད་ཀྱི་ཐེག་པའི་ཆོས་འཁོར་རྒྱ་ཆེན་པོ་བསྐོར། ཞེ་དགུ་པ་ལ་ཐམས་ཅད་མཁྱེན་པ་ཆེན་པོ་དགའ་ལྡན་དུ་གཤེགས་པའི་དགོང་རྫོགས་ཚད་མེད་པ་བསྒྲུབས་ཏེ།
དེ་ནས་བཟུང་སྐུ་མ་གཤེགས་བར་ལ་མདོ་སྔགས་གཉིས་ཀའི་ཆ་ནས་འཆད་རྩོད་རྩོམ་བསྒྱུར་གྱིས་ཉིན་མཙན་འདའ་བར་མཛད། འོན་ཀྱང་དུས་ཕྱིས་ཞ་ལུ་བའི་མི་སྡིག་ཅན་འགའ་རེས་དམ་ཚིག་ཉམས་པའི་བྱེད་སྤྱོད་ཀྱིས་སྐུ་གྲིབ་ཕོག་ནས་སྤྱན་འགྲིབས་ཚུལ་བྱུང་སྟེ།
བསྟན་པའི་གེགས་ཆགས་ཆེན་པོར་གྱུར་པ་ནི་གདུལ་བྱའི་བསོད་ནམས་ཀྱི་སྣོད་དུ་མ་བཤོང་བའི་སྐྱོན་ནོ།
ལྔ་བཅུ་ང་དྲུག་པ་ལ་ཐུགས་དམ་བཀྲ་ཤིས་སྒོ་མང་སོགས་བཞེངས། སྔ་ཕྱིར་བུ་སྟོན་ཐམས་ཅད་མཁྱེན་པའི་སྔགས་མཚན་ཉིད་ཀྱི་ཊཱིཀྐཱ་ཡོད་པ་ཐམས་ཅད་ལ་བཤད་པ་ཚར་རེ། སྒྲུབ་དཀྱིལ་བཞག་པ་ཐམས་ཅད་ལ་སྒྲུབ་མཆོད་ཚར་རེ།
མན་ངག་བཞག་པ་ཐམས་ཅད་ལ་སྒྲུབ་པ་ཟླ་བ་གསུམ་རེ་མཛད་པའི་དམ་བཅའ་བཞེས་མོད།་དུས་ཕྱིས་སྔར་གྱི་དམ་བཅས་མི་ཚད་པ་ཤིན་ཏུ་མང་བ་སོང་། གཤེད་དམར་དང་བདེ་མཆོག་སོགས་ཀྱི་བསྙེན་པ་མཛད་པ་ན་དེ་དང་དེའི་ཞལ་གཟིགས།
གཞན་ཡང་སྔར་ཆོས་རྗེ་ཐམས་ཅད་མཁྱེན་པའི་དྲུང་དུ་དགྲ་ནག་གི་དབང་གསན་པའི་ཚེ་ཡེ་ཤེས་བབས་ཏེ་ནམ་མཁའ་ལ་གར་མཛད། སྒྲུབ་པའི་དུས་སུ་རྡོ་རྗེ་དྲིལ་བུ་འཁྱེར་ཏེ་བར་སྣང་ལ་དངོས་སུ་བྱོན་པ་སོགས་རྫུ་འཕྲུལ་ལ་མངའ

བརྙེས་པ་དང་། ཕག་ལོ་དགུན་ཆོས་ཀྱི་གཞུང་བསྒྱུར་ཆེན་མོའི་དུས། བཤེས་དྲག་པ་འགའ་རེས་ཇོ་ནང་གི་གྲུབ་མཐའ་ལ་ཞེན་ནས་རྩེད་པས། ཐུགས་སྐྱོ་ཞིང་ཡོད་པ་ན། ཆོས་རྗེ་ཐམས་ཅད་མཁྱེན་པ་འོད་གསལ་དུ་བྱོན་ཏེ།
རང་རེའི་གྲུབ་མཐའ་འདི་ལ་ཐེ་ཚོམ་དགོས་པ་མེད། དེའི་རྒྱུ་མཚན་ངེད་དངདགེ་བའི་བཤེས་གཉེན་བྱམས་པ་མགོན་པོ་གཉིས་གླེང་མོ་ཞིབ་པོ་བྱུང་བའི་ཐེལ་ཚེ་གདུང་སྲུབས་ན་ཡོད་གསུང་བ། སང་གཟིགས་པས་གདུང་སྲུབས་ན་ཏ་པའི་ཟིན་བྲིས་ཀྱི་ཡིག་ཆུང་རྗེ་བཙུན་བྱམས་པ་མགོན་པོ་ལ་དངོས་སུ་ཞུས་པའི་སྐོར་བྱུང་བ་དང་།
ཁྱི་ལོ་དབྱར་ཆོས་བསྔོ་བ་མཛད་པའི་ཉིན། ཆོས་ཁྲིའི་ཐད་ཀར་བར་སྣང་ལ་འཇའ་འོད་སྒོར་མོ་ལ་ཕྱོགས་བཞི་ནས་སྣ་ནར་ནར་ཟུག་པ་དང་།
བླ་བྲང་དང་ཆོས་ཁྲི་གཉིས་ཀྱང་འཇའ་འོད་ཀྱིས་སྦྲེལ་པ་དང་། མེ་ཏོག་གི་ཆར་བབས་པ་སོགས་ནི་དེར་འདུས་པ་ཀུན་གྱིས་མཐོང་ཞིང་། ཉིད་ཀྱི་ནི་ཆོས་རྗེ་ཐམས་ཅད་མཁྱེན་པ་འཇའ་འོད་ཀྱི་དཀྱིལ་དུ་དངོས་སུ་བྱོན་པ་ལ་ཆོས་གསན་པ་བྱུང་ངོ་།
།ལན་ཅིག་ཉེ་གནས་རྣམས་ཞྭ་ལུར་སོང་ནས། སྔགས་འཆང་ཤཱཀྱ་དཔལ་དེ་སྐུ་ན་གཞོན་ནུ་ཡིན་པ་ཞབས་ཏོག་མཛད་ཅིང་བཞུགས་པ་ན།
ཐུགས་དམ་ཉི་མ་གུང་ཙམ་ལ་མ་གཏོགས་མི་གྲོལ། གྲོལ་བའི་ཚེ་ཏིང་ཤག་རེ་བརྡུང་། དེ་བྱུང་དང་ཤཱཀྱ་དཔལ་བས་སྐུ་མདུན་དུ་ཕེབས་ཀྱིན་ཡོད་པས། སྔ་དྲོ་ཅིག་ནི་ལངས་མ་ཁད་ལ་ཏིང་ཤག་སྒྲ་བྱུང་།
ཁོང་གིས་དྲུང་དུ་ཕྱིན་བས་གཟིམས་མལ་ལ་ཁྱེལ་མཛད་ནས་ཁྲོད་དེ་འདུག་པ། ཁྱོད

ཀྱིས་ཅི་ཚོར་གསུང་། ཏིང་ཤག་གི་སྒྲ་ཐོས་ནས་ཡོངས་པ་ལགས་ཞུས་པས། དེ་ཁ་ཡིན་གསུང་བཞེངས་ནས་སྐུ་འདྲ་རིན་པོ་ཆེའི་དྲུང་དུ་བྱོན་པས། སྔར་ཚོར་མ་མྱོང་བའི་དྲི་བཟང་པོ་གཅིག་གིས་ནང་ཁེངས་འདུག །འདི་ཅི་ལགས་ཞུས་པས་ཅི་ཡིན་ནམ་གསུང་།
སྐུ་འདྲའི་དྲུང་ན་དྲི་བཟང་གིས་མཎྜལ་ཁྲུས་སྐོར་མ་ཞིག་བྱས་པ་ལ།་འབྲས་ཁ་དོག་ལྔའི་ཚོམ་བུ་བཀོད་པ་ཞིག་ཕུལ་འདུག་པ། འབྲས་རྣམས་དར་ལ་གཏུམས་ནས་རྟེན་སྒམ་དུ་ཆུག་གསུང་།
དེ་ནས་གསོལ་ཇ་གྲོལ་བ་དང་ནང་གྲུབ་ཆེན་མན་ལུང་པ་ཆེན་པོ་བྱོན། སྐུ་འདྲ་རིན་པོ་ཆེའི་དྲུང་དུ་མཎྜལ་དང་མཆོད་འབུལ་མཛད། ངེད་ལའང་གུཧྱ་མུ་ཏྲ་ཕྱག་རྒྱ་གསང་བཟེར་བའི་གདམས་པ་ཟབ་མོ་ཞིག་སྩལ་བས།
ད་སྟེ་ཞག་བདུན་གྱི་བར་ཁོང་རྣམས་སུ་བྱུང་ནང་དུ་མ་གཏོད། ངེད་ལ་གཞན་ཅི་ཡང་མི་དགོས། དྲོ་བར་ཇག་རམ་སུན་གསུམ་རེ་དྲོངས་གསུངས། ཐུགས་དམ་ཁོ་ན་ལ་བཞུགས་སོ། །ཞག་ལྔ་སོང་བ་དང་།
དགེ་བཤེས་རྒྱལ་གྲུབ་སླེབས་བྱུང་། ང་སྐུ་མདུན་དུ་ཡོངས་པ་ཡིན་ཟེར་བ་ཞུས་ཤོག་ཟེར། སུ་ཡང་མ་གཏོང་གསུང་གིན་འདུག་བྱས་པས། ཁ་སང་ནས་མ་ཁོམ་པས་དབང་མེད་ཡིན་མོད། ཁྱོད་ཀྱི་ཞབས་ཏོག་དེ་ལ་ཡིད་བརྟན་མི་ཐུབ་ཟེར།
དེར་ཤཱཀྱ་དཔལ་དང་རྒན་གཞོན་གྱི་ཁྱད་ཆོས་པས་སྒོ་ཕྱེ་ཟེར་མ་ཐུབ་པར་ནང་དུ་བྱུང་། རྒྱུ་མཚན་རྣམས་ལབ་མ་ནུས་པར། ད་གསོལ་བ་ཡང་མི་བཞེས། སུ་དང་ཡང་མི་འཕྲད་པར་ཐུགས་དམ་མཛད་ཀྱིན་ཡོད་བྱས་པས།
ཁོང་གིས

བྲང་ལ་གཅིག་རྒྱབ་ཁྱོད་འདྲ་བའི་ཞགས་ཏོག་པ་ཡོང་བ་ཨང་། ལན་ཆ་ཡང་མི་གཏོང་བ་ཟེར་ནས་གཟིམས་ཆུང་དུ་ཤོར་སོང་། དེ་འཕྲལ་ཕྱིར་བྱུང་སྟེ། ད་ལེན་ཨེན་སྤྱོད་བརྩིངས་པ་ཡིན་འདུག །དཅི་དྲག་ཟེར། ད་ཁྱོད་ཤེས་མོད།
ཨེན་ཅིག་ནས་གསོལ་ཇ་དེ་ཞུ་རན་པས་འདྲེན་དུ་ཕྱིན་ན་ཞལ་ལྟ་ཡོང་ངམ་བྱས་པས།་དེ་ཁ་དྲག་ཟེར། ཤཱཀྱ་དཔལ་བས་ཇ་ཞུ་བར་བྱོན་པས། སྔར་གསུང་མི་འབྱོན་པ་ལ། དེར་ཁྱོད་ཀྱིས་ཀྱང་གོ་མ་ཆོད།
ཁོ་ཡང་མོས་གུས་དང་ཞེན་པ་ཡོད་པ་སྐྱོན་དུ་སོང་། ཁོང་རྣམས་ཞག་བདུན་བར་ལ་མ་བྱུང་ན། བུ་ཧྲང་ལོ་ཆུང་འདྲ་བའི་གསང་སྔགས་ཀྱི་ལག་རྗེས་བཞག་རྒྱུ་ཡོད་པ་ཡིན་ཏེ་གསུངས། ཐུགས་དམ་གྲོལ་ལོ། །དགུང་ལོ་དྲུག་ཅུ་རེ་བཞི་བཞེས་པའི་དུས།
སྐུ་ཁམས་ཅུང་ཟད་སྙེལ་བ་ལ་སྐུ་རིམ་སྒྲུབ་པ་ཞུས་པས། བསོད་ནམས་ཀྱི་ཚོགས་བསགས་པ་ལ་འགལ་བ་མེད། ངེད་ཆོས་རྗེ་ཐམས་ཅད་མཁྱེན་པའི་དགུང་ལོའི་ཚད་ཚུན་སྡོད་བསམ་ནའང་།
དེའི་སྟེང་དུ་གནས་པའི་རིགས་སུ་མི་གདའ། འོན་ཀྱང་རེ་ཞིག་ཁམས་བཟང་པོ་ཡོང་གསུངས།་དགུང་ལོ་བདུན་བཅུ་པ་བཞེས་པའི་ཚེ། དགེ་བའི་བཤེས་གཉེན་ཉིས་བརྒྱ་ལྷག་ཙམ་ལ། རྡོར་དབྱིངས་འགྲེལ་ལུགས་ཀྱི་དབང་དང་།
ཞི་བྱེད་བརྒྱུད་པ་ཕྱི་མའི་སྐོར་ཚང་བ་གནང་ནས། འོ་དགེ་བའི་བཤེས་གཉེན་ཆེན་པ་རྣམས་ལ་ཆོས་བཤད་པའི་མཇུག་དེ་ཙམ་གྱིས་བསྡུས་མཆིས། ཞེས་གསུངས་ཏེ། དེ་ཡན་ལ་སྟོན་དཔྱིད་ཟླ་བ་གཉིས་ཙམ་རེ་ཐུགས་དམ་ལ་བཞུགས།
ཐུན་མཚམས་རྣམས་སུ

བསྟན་བཅོས་རྩོམ་པ་སོགས་ཀྱང་མཛད། གཞན་ཆོས་འཆད་པ་ཁོ་ན་མཛད་པ་གསུངས་སོ། །དེ་ནས་དགུང་ལོ་བདུན་ཅུ་དོན་གཅིག་པ་ས་ཕོ་འབྲུག་གི་ལོ། །ཧོར་ཟླ་དགུ་པའི་ཉི་ཤུ་བརྒྱད་ལ། ལྷ་རྗེ་མཁར་ཁ་བ་དགེ་སློང་ལ་ཤོག་གྱིས་གསུངས་ནས།
ངེས་ཀྱི་ཚེའི་འདུན་པ་ཆོས་རྗེའི་དགུང་ལོའི་བར་ཙམ་འདུག་ནའང་། ཆོས་ཐམས་ཅད་རྟེན་འབྲེལ་དུ་འཆར་བའི་དོན་གྱིས་ད་རྫོགས་ཚར། ན་ཚ་ཅི་ཡང་མེད། ཁྱེད་ལ་ཤོག་མ་བྱས་ན། འཁོར་རྣམས་ལ་མི་མངས་ཀྱིས་བརྗོད་ཟློས་བྱུང་དོགས་སྙད་ཟད་ཟད་ལ་བོས་པ་ཡིན་གསུང་།
ཟླ་བ་བཅུ་པའི་ཚེས་གཉིས་ཀྱི་སྔ་དྲོ་སྐུ་ཞང་དུ་དབེན་ཤ་བ་ལ། ངེས་ཀྱི་ཁཁར་སང་ནས་གདན་ས་པ་གཅིག་བསྐོས་ན་འཐད་ཟེར་བ་རང་རེ་ཡབ་སྲས་ལ་ཡང་ཡང་ལབས་པ་ཡིན་ཡང་།
གཡས་མེད་བྱེད་ཀྱིན་འདུག །ད་ཕྱིའི་ལྷ་སྡེ་མི་སྡེ་ནི་མི་གདའ། སྡེ་ཆུང་འདིའི་བཟོ་ཤོར་ནས་གདའི། ཞྭ་ལུའི་གཏོད་རྣམས་རྒྱལ་གྲུབ་ཀྱིཀྱིས་གཏོད་རྒྱུ་ཡིན།
རི་ཕུག་གི་ཕྱག་དཔེ་དབང་རྫས་རྣམས་གལ་ཆེ་ཤོས་ཡིན་པས་དཔལ་བཟང་གིགིས་གཏོད་རྒྱུ་ཡིན། ཞྭ་ལུའི་ཕྱག་དཔེ་རྣམས་ཤཱཀྱ་དཔལ་གྱིགྱིས་གཏོད་རྒྱུ་ཡིན་པས། ཟགས་པ་བྱུང་ན་བསྟན་རྒྱུན་ལ་གནོད་པས་མ་ཟགས་པ་གལ་ཆེའོ་གསུང་།
དུ་དབེན་ཤ་བས་ཕྱག་ཕུལ་ནས། ཐུགས་སྣ་མི་བཏུད་པར་འགྲོ་བའི་དོན་དུ་བཞུགས་པར་ཞུ་ཞུས་པས། གདན་ས་བ་དེ་ངེད་རང་ཡོད་ཐོག་འདིར་བསྐོས་ན་ལེགས་པར་ཡོད་ཀྱང་དེ་ནི་མ་བྱུང་།
ད་དུང་དེ་ལ

ཐུགས་རྩོལ་གྱིས་གསུང་། གདན་ས་པའང་ཐུགས་རྩེ་གང་འཐད་དེ་ཞལ་ལྟ་གནང་བ་ཞུ་ཞུས་པས། གང་ལྟར་ནའང་སྡོམ་རྒྱུན་འདི་གལ་ཤིན་ཏུ་ཆེ་པ་ཡིན་པས། རབ་ངེད་ཀྱི་སྡོམ་ཕྲུག་ཡིན་པ་ལ་ཕྱི་མཚན་ཉིད། ནང་གསང་སྔགས་ཐམས་ཅད་ཚང་པ་གཅིག
།འབྲིང་སྡོམ་ཕྲུག་ཡིན་པ་ལ་བཀའ་བཞི་འཕགས་ཡོ་ག་དུས་གསུམ་ཡོད་པའི་ཡོན་ཏན་ཡར་འཕེལ་ཞིག ཐ་མའང་སྡོམ་ཕྲུག་ཡིན་པ་བཀའ་བཞི་ཡོད་པ་ལ་སྔགས་མཚན་ཉིད་སྒྲ་དང་བཅས་པ་ལ་སློབ་པའི་བློ་གྲོས་ཡོད་པ་གཅིག་ལ་བསྐོས་མཛོད་གསུངས།
དུ་དབེན་ཤ་བས་དེ་ཡི་གེར་བྲིས་ནས་ཐུགས་དམ་གྱིས་མནོན་པར་ཞུས་པས། མཇུག་ཏུ་འདིའང་བྲིས་གསུངས། ཁྲོ་ཕུ་ལོ་ཙཱ་ལས། གལ་ཏེ་ཕྱིས་ནས་བློ་ལྡན་སྐྱེ་བོ་འགའ།
།བྱུང་ན་ཁྱེད་ཅག་དཀའ་སྤྱད་མ་འཇིགས་པར། །བྱམས་ཆེན་གནས་བཅས་ཞབས་ཏོག་རྒྱ་ཆེན་དང་། །བཤད་སྒྲུབ་ཤེས་རབ་སྙིང་བརྩེས་བརྒྱན་པར་མཛོད། །གསུང་བ་མཛད་ནས་ཐུགས་དམ་གྱིས་མནན་ནས་བཞག་གོ།
དེ་ནས་ཞལ་ཀྱལ་དང་ཀུ་རེའི་ཚུལ་འགའ་མཛད་ཅིང་གསོལ་ཇ་བཞེས་ཉི་མ་རྒས་པ་དང་དུ་དབེན་ཤ་བ་ཞྭ་ལུར་ཐེགས། དེ་ནས་ཉིད་ཀྱི་ཞལ་ལྟ་ལ་བཙུན་ཆུང་བསོད་ནམས་གྲུབ་ཀྱིས་ངེད་ཀྱི་ཕུང་པོ་འདི་མེ་ལྷ་ལ་ཕུལ།
ཐལ་བ་འདི་གཙང་པོ་ལ་འཁྱོལ་བ་ཞིག་ཅིས་ཀྱང་གྱིས་གསུང་། གཟིམས་ཆུང་དུ་བྱོན་ནས་ཉ་གནས་ལ་སྐུ་འདྲའི་དྲུང་ན་མཆོད་བཤམས་ཨེ་ཡོད་གསུང་། དེས་ཀྱང་བཤམས་ཡོད་ཞུས་པས། འོ་དེ་ལེགས་གསུང་།
ཕྱག་ཐལ་མོ་སྦྱར་ནས་ཆོས་རྗེ་ཐམས་ཅད་མཁྱེན་པ་བུ་སྟོན

རིན་པོ་ཆེ་ལ་སྐྱབས་སུ་མཆི་གསུངས། སྤྱན་ནམ་མཁའ་ལ་ཆེར་མཛད། དེ་ནས་ཕྱག་མཉམ་གཞན་མཛད་དེ། མདོར་ན་སྙུང་བ་ཅི་ཡང་མེད་པར། ཉིད་ཀྱི་དགུང་ལོ་དོན་གཅིག་ས་ཕོ་འབྲུག་ལོ། ཟླ་བ་བཅུ་བའི་ཚེས་གཉིས་ཀྱི་ཉི་མ་ནུབ་མཚམས་སུ་དབུའི་གཙུག་ནས་འོད་དཀར་དམར་གཉིས་ཐོན་ནས་གཟུགས་སྐུ་ཆོས་ཀྱི་དབྱིངས་སུ་བསྡུས་ཏེ་དགའ་ལྡན་དུ་རྒྱལ་བ་རབ་གསལ་གྱི་སྤྱན་སྔར་གཤེགས་སོ།
།སྐུ་གདུང་མེ་ལྷ་ལ་ཕུལ་བས། གཤེད་དམར་གྱི་སྐུ་དང་རིང་བསྲེལ་བསམ་གྱིས་མི་ཁྱབ་པ།
རྩ་དབུ་མ་རོ་རྐྱང་དང་བཅས་པ་མཉམས་པར་བྱོན། ཕྱི་རྟེན་ནང་རྟེན་རྣམས་རི་ཕུག་ཏུ་བཞེངས།་ལོ་དུས་ཀྱི་མཆོད་པ་ད་ལྟའི་བར་དུ་ཡོད། བརྒྱུད་འཛིན་གྱི་སློབ་མ།
གྲུབ་དབང་ནམ་མཁའི་མཚན་ཅན། འཇམ་དབྱངས་གྲགས་པ་རྒྱལ་མཚན་ལྷ་བཙུན་རྣམ་རྒྱལ་སོགས་ཞྭ་ལུ་ཉིད་དུ་བྱོན་པའི་མཁས་གྲུབ་དུ་མ་དང་། གཞན་ཡང་ལོ་ཙཱ་བ་སྐྱབས་མཆོག་དཔལ་བཟང་། བོ་དོང་ལོ་ཙཱ་བ་གྲགས་པ་རྒྱལ་མཚན།
ལོ་ཙཱ་བ་དོན་བཟང་། ས་སྐྱ་འཁོན་གྱི་གདུང་རྒྱུད་འམ་དབྱངས་བཞི་ཐོག་པ་སོགས་དང་། ས་བཟང་འཕགས་པ། དབུས་པ་བློ་གསལ། ཉ་དབོན་ཆེན་པོ། གཡག་ཕྲུག་པ་སངས་རྒྱས་དཔལ།
རེ་མདའ་བ་གཞོན་ནུ་བློ་གྲོས། ཀརྨྨ་པ་དཀོན་མཆོག་གཞོན་ནུ། ཀུན་མཁྱེན་ཤེས་རབ་དཔལ་བཟང་། མཁན་ཆེན་གྲུབ་པ་ཤེས་རབ་པ་སོགས་རེ་རེ་ནས་སྨོས་ཀྱིས་མི་ལང་བ་ལྟ་བུ་བྱོན། རྗེ་བཙུན་ཆོས་ཀྱི་རྒྱལ་པོ་ཤར་བཙོང་ཁ་པ་བློ་བཟང་གྲགས

པའི་དཔལ་གྱིས་ཀྱང་འདི་ཉིད་ལ་བདེ་མཆོག་བཅུ་གསུམ་མ་དང་། ཁྱད་པར་གསང་འདུས་འཇམ་དཔལ་རྡོ་རྗེ་ཞུས་ནས་བསྒྲུབས་པས་ཞལ་གཟིགས་ཞེས་གྲགས་སོ། །མི་ཆེ་བའི་སློབ་མ། སི་ཏུ་བྱང་ཆུབ་རྒྱལ་མཚན། ཧོར་གྱི་རྒྱལ་རྒྱུད་རྒྱལ་བུ་ཕིང་ཆང་།་ཧོར་བི་མ་ལ་གུ་ཤྲཱི།
རྒྱའི་དཔོན་ཆེན་དབང་རྒྱལ་གྲོ་ཧོང་ཚེ་དབང་ཆེ་ཆུང་སོགས་མཐའ་ཡས་སོ། །སྒྲ་རིག་པའི་སྐབས་སོ། །གཉིས་པ་ནི། བསོད་ནམས་དཔལ་གྱིས་ཚད་མ་ལྷུན་གྲུབ་པ།
།ཞེས་གཏན་ཚིགས་རིག་པའི་བཀའ་བབས་ཀྱི་བུ་ཆེན་ཀུན་མཁྱེན་ཆེན་པོ་བསོད་ནམས་དཔལ་གྲུབ་ནི། འཁྲུངས་ཡུལ་ཉང་སྟོད་ཀྱི་སའི་སྨན་ལྗོངས། རྩིས་གནས་གསར་རྒྱལ་ཁང་བྱ་བར། ཡབ་ཡུམ་རྣག་རིགས་དང་ཆོ་འབྲང་སོགས་མི་དམན་པའི་སྲས་སིུ་གྱུར་ཏེ།
གཞོན་ནུ་ནས་རྒྱལ་བའི་བསྟན་པ་ལ་རབ་ཏུ་བྱུང་ཞིང་ཚུལ་ཁྲིམས་མིག་གི་འབྲས་བུ་བཞིན་དུ་བསྲུང་བར་མཛད།་ཆོས་རྗེ་ཐམས་ཅད་མཁྱེན་པའི་དྲུང་དུ་སྤྱིར་རིག་པའི་གནས་མཐའ་དག་ལ་མཀས་པར་སྦྱངས།
ཁྱད་པར་མངོན་སུམ་དང་རྗེས་དཔག་གི་སྒོ་ནས་གཞན་བྱ་ཕྱི་ནང་གི་ཆོས་རྣམས་ཐམས་ཅད་གཏན་ལ་འབེབས་པའི་གཏན་བཅོས་ཀྱི་གནས་ལ། དགྲ་བཅོམ་པ་ཆོས་སྐྱོབ་ཀྱི་ཚད་མ་མེ་ཝ་གྷ།
དབྱིག་གནེན་གྱིས་ཚད་མ་སྨྲ་བའི་སྒྲོམ། ཕྱོགས་གླང་གིས་རབ་ཏུ་བྱེད་པ་བརྒྱ་རྩ་བརྒྱད། ཚད་མ་ཀུན་ལས་བཏུས། ཆོས་ཀྱི་གྲགས་པས་ཚད་མ་སྡེ་བདུན་མཛད་པ་ལས། གཙོ་བོ་ལུས་ལྟ་བུའི་བསྟན་བཅོས་གསུམ།
རྒྱས་པ་རྣམ་འགྲེལ། འབྲིང་པོ་རྣམ་ངེས། བསྡུས་པ་རིགས་ཐིགས།

འཁོར་ཡན་ལག་གི་བསྟན་བཅོས་བཞི་ལ། རྒྱུད་གཞན་སྒྲུབ་པ། འབྲེལ་བ་བརྟག་པ། གཏན་ཚིགས་ཐིགས་པ། རྩོད་པའི་རིགས་པ་སྟེ་བདུན། དེའི་འགྲེལ་པ་སློབ་དཔོན་ཆོས་མཆོག་གིས་མཛད་པའི་ཚད་མ་ཆོས་མཆོག །བྲམ་ཟེ་ལྷ་དབང་གི་ཚད་མ་གཞན་སེལ།
སློབ་དཔོན་དཔའ་བོའི་རྟོག་གེ་འབར་བ། དེ་ལ་སོགས་ཏེ་མང་དུ་ཡོད་པ་ལས། བདག་ཉིད་ཆེན་པོ་འདིས་གཙོ་བོ་ལུས་ལྟ་བུའི་བསྟན་བཅོས་བར་པ་ཚད་མ་རྣམ་པར་ངེས་པ། ཆོས་རྗེ་ཐམས་ཅད་མཁྱེན་པའི་ཊཱིཀྐཱ་དང་བཅས་པ་དང་།
ཕལ་པའི་ཚུལ་དུ་སྡེ་བདུན་མདོ་དང་བཅས་པ་ལ་སྦྱངས་བས་མཁས་པ་ཆེན་པོར་གྱུར་ནས་ཚད་མའི་བཀའ་བསས་ཀྱི་བུ་ཆེན་དུ་གྲགས་སོ། །དུས་དེར་པས་ཀྱི་རྒོལ་བ་འཇོམས་པ་ལ་དཔལ་ལྡན་ཕྱོགས་ཀྱི་གླང་པོ་དང་།
ཆོས་ཀྱི་གྲགས་པོ་ལྟ་བུར་གྱུར་པས། ཇི་སྐད་དུ། མདོ་དང་སྡེ་བདུན་རིགས་པའི་གཞུང་ཀུན་ལ། །སྨྲ་བའི་དབང་པོར་གྱུར་ཁྱོད་ཕྱོགས་གླང་དང་། །ཆོས་ཀྱིས་གྲགས་པས་ཕས་ཀྱི་རྒོལ་བ་རྣམས།
།མི་སྨྲའི་བརྟུལ་ཞུགས་དག་ལ་བཀོད་པ་བཞིན། །ཞེས་སོ།་སློབ་མ་བསམ་གྱིས་མི་ཁྱབ་པ་འདུས་ཀྱང་ཐུགས་ཀྱི་སྲས་བཞིར་གྲགས་པ་ནི། འཆད་པ་ལ་མཁས་པ་རིན་ཆེན་དོན་བཟང་།
རྩོད་པ་ལ་མཁས་པ་རིན་ཆེན་གསེར་འོད། རྩོམ་པ་ལ་མཁས་པ་བསོད་ནམས་དོན་གྲུབ། འཆད་རྩོད་རྩོམ་གསུམ་ལ་མཁས་པ་མཁས་གྲུབ་ནོར་བཟང་རིན་ཆེན་སྟེ་བཞིའོ། །དེ་རྣམས་ལ་ཡང་སློབ་རྒྱུད་མཁས་བཙུན་བཟང་གསུམ

དང་ལྡན་པ་བསམ་གྱིས་མི་ཁྱབ་པ་བྱུང་ངོ་། །གཏན་ཚིགས་རིག་པའི་སྐབས་སོ། །གསུམ་པ་ནི། ཤེས་རབ་སྤྱན་གྱིས་བཟོ་རིག་འབུམ་སྡེ་གཟིགས། །ཞེས་བཟོ་རིག་པའི་བཀའ་བབས་རྒྱལ་བའི་སྲས་པོ་ཤེར་འབུམ་པ་ནི།
སྤྱིར་གྱི་རིག་གནས། སྡེ་སྣོད།་རྒྱུད་སྡེ་མཐའ་དག་ལ་མཁས། ནང་ཚན་གསང་སྔགས་ལ་མཁས། བྱེ་བྲག་ཕ་རྒྱུད་གསང་བ་འདུས་པ་ལ་མཁས། ཁྱད་པར་བཟོ་རིག་པའི་གནས་དེ་བཞིན་གཤེགས་པའི་སྐུ་གཟུགས་ཀྱི་ཆ་ཚད།
རྒྱུད་སྡེ་བཞིའི་དཀྱིལ་འཁོར་གྱི་ཐིག་དང་བཀོད་པ། བདེ་གཤེགས་མཆོད་རྟེན་བརྒྱད་ཀྱི་ཐིག་དང་བཀོད་པ། མདོ་རྒྱུ་དང་བསྟན་བཅོས་རྣམ་དག་ལས་གསུངས་པ་དང་། གཞན་ཡང་འཇིག་རྟེན་ལུགས་ཀྱི་བསྟན་བཅོས་བརྟག་པ་རྣམ་པ་བརྒྱད་ལ་སོགས་པ་རང་གཞན་གྱི་འདོད་པ་སྐོང་བའི་ཐབས་སྣ་ཚོགས་ལ་མི་མཁྱེན་པ་བྱ་བ་མེད་པས་བཟོའི་གནས་ལ་བཀའ་བབས་པའི་བུ་ཆེན་དུ་གྲགས་སོ།
།དེ་སྐད་དུའང་། བཟོ་དང་ཟློས་གར་ལུགས་ཀྱི་ཤེས་བྱ་ལ།
སྲིད་འདིར་ཁྱོད་དང་མཚུངས་པ་མ་རྙེད་པས། །འཇིག་རྟེན་བྱེད་པོ་རང་གིས་མ་བྱས་པར། ཡ་མཚན་ཅི་ལས་བྱུང་ཞེས་བསམ་པས་བྲེལ། །ཞེས་གསུངས་པ་ལྟར་རོ། །ཕལ་ཆེར་རི་ཕུག་ཏུ་ཐུགས་དམ་འབའ་ཞིག་མཛད་ཅེས་གྲགས།
ཆོས་རྗེ་ཐམས་ཅད་མཁྱེན་པ་དགུང་ལོ་དྲུག་ཅུ་རེ་གསུམ་བཞེས་པའི་ཚེ་སོ་ཕག་ལས་གྲུབ་པའི་སྐུ་འབུམ་མཐོང་གྲོལ་ཆེན་མོ་དཔངས་ལ་ཆོས་རྗེའི་ཕྱག་ཁྲུ་དྲུག་ཅུ་རེ་དགུ། ཞེངས་ལ་ཕྱག་ཁྲུ་ཉི་ཤུ་རྩ་གསུམ་ཡོད་པ།
ཕྱིའི་ཟུར་རྣམས་ན་བདེ་གཤེགས་མཆོད་རྟེན

བརྒྱད་དང་། གཞན་ཡང་དུས་འཁོར་ལུགས་ཀྱི་མཆོད་རྟེན། རྣམ་རྒྱལ་མཆོད་རྟེན། བདུད་འདུལ་མཆོད་རྟེན་རྣམས་བཀོད་ནས་བཞུགས་པ། རྡོའི་གདུགས་ལ་རྡོའི་ཏོག་གིས་སྤྲས་པ་ཤིན་ཏུ་ངོ་མཚར་བ་ལྟ་བས་ཆོག་མི་ཤེས་པ་ཅིག་གི་བདུད་རྩིར་བྱེད་ཅིང་།
ལྷ་མི་ཀུན་གྱི་མཆོད་སྡོང་བླ་ན་མ་མཆིས་པ་འདི་ཉིད་ཀྱི་བཟོ་རིག་པ་མཛད། ཕྱིས་ཐུགས་སྲས་ལོ་ཙཱ་བའི་ཐུགས་དམ་བཀྲ་ཤིས་སྒོ་མངས་ཀྱི་ཞལ་ཏལྟ་ཡང་མཛད་ཅེས་གསུངས་སོ།
།བཟོ་རིག་པའི་བུ་ཆེན་གྱི་སྐབས་སོ། །བཞི་པ་རིང་འཚོའི་དོན་ཡོད་གསོ་རིག་འཛིན་པའི་དཔལ། །ཞེས་གསོ་བ་རིག་པའི་བཀའ་བབས་ཆོས་རྗེ་སྐྱོ་ར་ལུང་པ་དགེ་སློང་དོན་ཡོད་དཔལ་བཟང་པོ་ནི།
འཁྲུངས་ཡུལ་དབྱལ་གྱི་སྐྱོ་ར་ལུང་དུ་སྐྱོ་འོད་འབྱུང་སོགས་དམ་པོ་མང་པོའི་གདུང་རྒྱུད་དུ་སྐུ་བལྟམས་གཞོན་ནུ་ནས་རབ་ཏུ་བྱུང་། རིག་གནས་སྤྱི་དང་ཁྱད་པར་ནང་རིག་པ་གསང་སྔགས་གསར་རྙིང་གི་ཆོས་ཕལ་ཆེ་བ་དེང་སང་ལུང་པའི་མིང་འགྱུར་ནས་ཐར་བ་ཟེར་བ་དགོན་པ་སྟེ་སྔོན་དབྱ་ལ་ལུང་པར་གྲགས་སོམཁྱེན།
ལྷག་པར་དུས་འཁོར་དང་སྨན་དཔྱད་ཀྱི་རིག་པ་ལ་སྔོན་སྦྱངས་ཀྱི་བག་ཆགས་ཤིན་ཏུ་ཆེ་བས་དུས་ཀྱི་འཁོར་ལོའི་སྐར་རྩིས་ཀྱི་རི་མོ་དང་སྨན་དཔྱད་ཀྱིས་འཕྲིན་ལས་མཛད།
དེ་ཡང་གསོ་བ་རིག་པའི་གཞུང་དོན་གང་གི་དོན་དུ་གསོ་བར་བྱ་བའི་ལུས་ཀྱི་མཚན་ཉིད་དང་། གང་གསོ་བར་བྱེད་པའི་ནད་ཀྱི་རྒྱུ་རྐྱེན་འཇག་སྒོའི་བརྟག་ཚུལ་དང་།
གང་གིས་གསོ་བའི

གཉེན་པོ་ཟས་དཔྱད་སྨན་དཔྱད་ཀྱི་བྱེ་བྲག་དང་། ཇི་ལྟར་གསོ་བའི་ཐབས་ལག་ཏུ་བླང་བའི་རིམ་པ་རྣམས་ལ་མཀས་པ་ཆེན་པོར་གྱུར་ཏེ། ཐམས་ཅད་མཁྱེན་པ་སྐུ་མཉེལ་བའི་དུས་སུ་གསོལ་སྨན་གྱི་ཞབས་ཏོག་པ་མཛད་དེ་སྙིམ་པའི་མེ་ཏོག་ལས་ཀྱང་།
བླ་མ་སྐྱོར་ལུང་བ་སོགས་མཁས་པར་སྦྱངས་པའི་ལྷ་རྗེ་ཀུན་གྱིས་གསོལ་སྨན་དྲངས། ཞེས་བྱུང་ངོ་། ཡན་ལག་བརྒྱད་པ་སོགས་ལ་འགྲེལ་བས་མ་བཀྲལ་བའི་དཀའ་གནད་མང་པོ་ཡོད་པ་ལ་མཆན་བུ་ཞུས་པས།
འོ་ན་ལས་སླ་བར་གདའི། སེངྒེའི་འོ་མ་དེ་རོ་ཁ་བ་ཡིན། ཕག་གི་འོ་མ་དེ་ཁ་བ་དེ་ལྟར་མ་ཡིན་པར་མངར་བ་ཡིནཟེར་བ་ལགས་མོད་གསུངས། ངེས་པར་ཐམས་ཅད་མཁྱེན་པར་རང་དུ་འདུག །གཞན་སུ་ལ་དྲིས་ཀྱང་བཤད་རྒྱུ་མི་གདའ།
རང་རེས་ཀྱང་མི་གོ་བས་དེ་ཕྱིན་ཆད་མཆན་བུ་མ་ཐེབས་པ་ཐམས་ཅད་དྲུང་རང་དུ་ཞུས་ནས་བཏབ་པ་ཡིན་གསུང་སྐད། ནག་པ་ཟླ་བ་ནམ་ཤར་བའི་ཚེ་ཆོས་རྗེའི་ཡིག་ཆའི་སྟེང་ནས་སྦྱངས་ཏེ་དུས་འཁོར་སྐུ་གསུང་ཐུགས་ཡོངས་རྫོགས་ཀྱི་དཀྱིལ་འཁོར་ཞལ་ཕྱེ་ནས་ཕྱག་ལེན་ཤིན་ཏུ་རྒྱས་པའི་སྒྲུབ་མཆོད་ཟླ་བ་ཕྱེད་ཙམ་རེ་མཛད།
བདག་འཇུག་ལོངས་ངོས་ཤེས་པའི་གྲྭ་པ་བརྒྱ་ཉི་ཤུ་ཙམ་རེ་ཚོགས་སོ་གསུངས།་དུས་འཁོར་སོགས་ལ་ཡིག་ཆ

འགའ་ཞིག་ཀྱང་གསུང་རྩོམ་མཛད། དེ་དག་ཀྱང་ལེགས་པོ་ཡང་དག་པ་འདུག་ཅེས་ཀུན་མཁྱེན་བསོད་ནམས་འཕེལ་བ་གསུང་ངོ་། །གཞན་ཡང་སྐར་རྩིས་དང་། འབྲས་རྩིས་སོགས་ཆོས་རྗེའི་གསུང་ལ་ཟིན་བྲིས་བཏབ་པ་དང་།
བསྟན་བཅོས་ཐོར་བུ་བ་མང་དུ་མཛད་དོ། །རྒྱུད་འཛིན་སློབ་མ་ཡང་མཁས་བའི་དབང་པོ་ཆོས་རྗེ་བསོད་ནམས་དོན་གྲུབ་སོགས་མང་དུ་བྱོན་ནོ། །གསོ་བ་རིག་པའི་བུ་ཆེན་གྱི་སྐབས་སོ། །ཐ་སྙད་རིག་པའི་བཀའ་བབས་ཀྱི་བུ་ཆེན་བྱོན་ཚུལ་བཤད་ཟིན་ཏོ།
གཉིས་པ་ནང་མདོ་རྒྱུད་ཀྱི་དོན་ལ་བཀའ་བབས་ཀྱི་བུ་ཆེན་བྱོན་ཚུལ་ལ་གཉིས། རྒྱུ་མཚན་ཉིད་ཀྱི་ཐེག་པའི་དང་། འབྲས་བུ་སྔགས་ཀྱིའོ། །དང་པོ་ལ་མདོ་སྡེ།
འདུལ་བ། མངོན་པ་དང་གསུམ་སྟེ། གོང་གི་གསོལ་འདེབས་ཀྱི་འཕྲོར། ཡེ་ནས་མདོ་སྡེ་ཤེས་པའི་དོན་ཀུན་གྲུབ། །རང་རྒྱུད་དམ་ཆོས་དཔལ་གྱིས་འདུལ་མཁས་བཟང་། །དངོས་སློབ་ཡང་རྩེ་གསུམ་ལ་མངོན་པ་རིན་ཆེན་མ་རིག་ལས་སངས་རྒྱས།
།ཞེས་བྱ་བ་ཡན་ཆད་ཀྱི་བསྟན་ཏོ། །དང་པོ། ཡེ་ནས་མདོ་སྡེ་ཤེས་པའི་དོན་ཀུན་གྲུབ། །ཅེས་མདོ་སྡེའི་སྡེ་སྣོད་ལ་བཀའ་བབས་ཀུན་མཁྱེན་ལུང་མང་པོ་ཅན་ཡེ་ཤེས་དོན་གྲུབ་པ་ནི།
འཁྲུངས་ཡུལ་དབུས་དང་ཉེ་བའི་སྨན་ལྗོངས་ཇོ་བོ་ཆེན་པོ་དཔལ་ལྡན་ཨ་ཏི་ཤའི་བསྟི་གནས་སྙེ་ཐང་ཞེས་བྱ་བར་སྔགས་རྙིང་མའི་གྲུབ་ཐོབ་རིམ་པར་བྱོན་པའི་གདུང་རྒྱུད་ལས་སྐུ་འཁྲུངས། གཞོན་ནུ་ནས

ཆོས་རྗེ་ཐམས་ཅད་མཁྱེན་པའི་དྲུང་དུ་རབ་ཏུ་བྱུང་སྟེ་ཆབ་དང་ཕྱི་དྲོའི་ཁ་ཟས་ཞལ་དུ་འཁྱེར་བ་ལྟ་ཅི་སྨོས། སྐུ་མ་གཤེགས་ཀྱི་བར་ལ་བཞེས་པ་གདན་གཅིག་མ་སྡོར་དཀར་ཁོ་ན་མཛད་པས་བོད་ཀྱི་བཙུན་མ་གཅིག་པར་གྲགས།
སྤྱིར་ཤེས་བྱ་མཐའ་དག་ལ་སྦྱངས། ཁྱད་པར་སྡེ་སྣོད་གསུམ་དང་རྒྱུད་སྡེ་བཞིའི་ཚིག་དོན་ལ་མཁས་པ་ཆེན་པོར་གྱུར། བྱེ་བྲག་མདོ་སྡེའི་སྡེ་སྣོད་ལ་བཀའ་བབ་ཚུལ་བསྟན། ནང་ཚན་ཆོས་རྗེའི་གསུང་རབ་ཕར་ཕྱིན་ལུང་གི་སྙེ་མ་དང་བཅས་པ་ལ་བཤད་པའི་འཕྲིན་ལས་དང་འགྲོ་དོན་ནན་ཏན་ཆེ་བར་གྲགས།
ཇི་སྐད་དུ། མདོ་སྡེ་རྒྱལ་བའི་ཡུམ་གྱི་མདོ་རྣམས་ཀུན། །རང་གི་བསྟན་བཅོས་ཇི་བཞིན་འཆད་པ་ཁྱོད།
།གཟིགས་ནས་རྒྱལ་བའི་རྒྱལ་ཚབ་མ་ཕམ་པ། །དགའ་ལྡན་གནས་སུ་བདེ་བར་ངལ་གསོ་མཛད། །ཅེས་པ་ལྟར་རོ། །སྐུ་མ་གཤེགས་ཀྱི་བར་ཐམས་ཅད་དུ་ཆོས་མ་ཆགས་པར་གསུངས། དུས་དེར་དབུས་གཙང་གི་ལུང་ཆོས་པ་ཐམས་ཅད་དམ་པ་འདིའི་སློབ་མར་མ་གྱུར་པ་མེད་གསུང་།
སྐུ་ལས་ཚུལ་ཁྲིམས་ཀྱི་དྲི་བསུང་རྡོ་རྒྱངས་གང་ཙམ་གྱི་ས་ནས་ཚོར་ཡོང་བ་དང་། ན་བཟའ། བཞུགས་གདན། ཐ་ན་ཞབས་ཕྱགས་ཚུན་ལ་ཚུལ་ཁྲིམས་ཀྱི་དྲི་བཟང་པོ་ལྡང་བ་དང་།
དྲུང་ན་ཆོས་ཉན་པར་འཁོད་པ་སོགས་ལ་ཡང་དེ་ལྟ་བུའི་དྲི་བསུང་གིས་ཁམས་དྭངས་ཤིང་རིག་པ་གསལ་སིང་ངེ་བ་ཡོང་ཞེས་མཁས་གྲུབ་བསོད་ནམས་འཕེལ་བའི་གསུང་སྒྲོས་ལས་འབྱུང་ངོ་།
།ཕྱག་ན་རྡོ་རྗེ་འཁོར་ལོ་ཆེན་པོའི་སྒྲུབ་ཐབས་དང་དཀྱིལ་ཆོག་སོགས་གསུང་རྩོམ

ཡང་མང་བ་ཡོད་ཅེས་གྲགས། དགུང་ལོ་དགུ་བཅུ་གོ་གསུམ་ལ་ངོ་མཚར་བའི་ཆོ་འཕྲུལ་དང་བཅས་ཏེ་སྐུ་གཤེགས་སོ། །མདོ་སྡེའི་སྐབས་སོ། །༑གཉིས་པ་ནི། རང་རྒྱུད་དམ་ཆོས་དཔལ་གྱིས་འདུལ་མཁས་བཟང་། །ཞེས་འདུལ་བའི་སྡེ་སྣོད་ལ་བཀའ་བབས་མཁན་ཆེན་ལོ་ཙཱ་བ་དང་དྷརྨ་ཤྲཱི་བྷ་དྲ་ནི།
ཐོག་མ་ཇོ་གདན་ཚོགས་གྲྭ་རྒྱུན་མཛད། །ཕྱིས་ཆོས་རྗེ་ཐམས་ཅད་མཁྱེན་པས་རྗེས་སུ་བཟང་ནས་ཞྭ་ལུའི་དགེ་བཤེས་སུ་གྱུར། སྒྲ་ཀ་ལཱ་པ་དང་།
ཙནྟྲ་བ་སོགས་ལེགས་སྦྱར་ལ་མཁས་པར་སྦྱངས། གཞན་ཡང་ཕྱི་མཚན་ཉིད། ནང་གསང་སྔགས། ཁྱད་པར་གསང་བ་འདུས་པ། ཡོ་ག། དུས་འཁོར་གསུམ་ལ་སྦྱངས་ནས་མཁས་པ་ཆེན་པོར་གྱུར། ནང་ཚན་འདུལ་བའི་སྡེ་སྣོད་ཀྱི་གཞུང་མཐའ་དག་ལ་གཟིགས་པ་ཙམ་གྱིས་དོན་ཁོང་དུ་ཆུད་པའི་མཁྱེན་རབ་མཆོག་ཏུ་ཡངས་པའི་བཀའ་བབས་ཚུལ་བསྟན་ནོ།
།ཆོས་རྗེ་ཐམས་ཅད་མཁྱེན་པའི་འདུལ་བ་ལ་གཅེས་པའི་གཞུང་བརྒྱད་ཅེས་པ་འདི་ལྟར།
འདུལ་བ་སྤྱིའི་རྣམ་གཞན་འདུལ་བ་རིན་པོ་ཆེའི་མཛེས་རྒྱན། འདུལ་བ་མདོའི་རྣམ་འབྱེད་འདུལ་བ་རྒྱ་མཚོའི་སྙིང་པོ་རབ་ཏུ་གསལ་བྱེད། ལས་བརྒྱ་རྩ་གཅིག་གི་རྣམ་བཤད་ཆོ་གའི་གསལ་བྱེད།
ལས་ཆོ་ག་དྲི་མེད་འཕྲེང་བ་ཞར་བྱུང་དང་བཅས་པ། དགེ་སློང་མའི་རྣམ་འབྱེད་ཀྱི་ཊྰིཀྐ་སྙིང་པོ་དོན་གསལ། སྟོན་པ་སངས་རྒྱས་ཀྱི་རྣམ་ཐར་དད་ཅིང་དགའ་བྱེད། དགེ་སློང་ཕའི་གླེང་འབུམ། མའི

གླེང་འབུམ་སྟེ་བརྒྱད་ཡོད་དོ། །དེ་ལྟ་བུའི་དོན་ལ་བསླབས་ཏེ། དེ་ཡང་འཕགས་པའི་ཡུལ་གྱི་སློབ་དཔོན་ཆེན་པོ་ཡོན་ཏན་འོད་དང་། ཤཱཀྱ་འོད་ལྟ་བུ་སྟེ་ཇི་སྐད་དུ། འདུལ་བ་འབུམ་སྡེའི་གཞུང་དང་དགོངས་འགྲེལ་ལ།
ཤིན་ཏུ་སྦྱངས་པས་འཕྱུགས་མེད་མཁྱེན་གྱུར་ནས། །རྒྱལ་བ་དགྱེས་པའི་ཚུལ་ཁྲིམས་ལ་གནས་པ། །ཁྱོད་དང་ཡོན་ཏན་ཤཱཀྱ་འོད་མི་ནུས། །ཞེས་པ་ལྟར་རོ། །ཇོ་གདན་ཚོགས་པའམ། ཆོས་ལུང་སྤོས་ཁང་པའི་མཁན་པོར་བསྐོས་པས་མཁན་ཆེན་དུ་གྲགས།
ཚོགས་པའི་མཁན་པོ་མ་མཛད་བར་རི་ཕུག་ཏུ་བཞུགས་ལྷོ་སྒོའི་སློབ་དཔོན་མཛད། སྐབས་ཤིག་སྡེ་སྲིད་ཕག་མོ་གྲུབ་པའི་གདུང་བརྒྱུད། འཇམ་དབྱངས་གུ་ཤྲཱི་ཆེན་པོས་དབུས་སུ་གདན་དྲངས་ཏེ་ཆོས་མང་པོ་ཞུས།
ཆོས་གྲྭ་ཆེན་པོ་རྩེས་དང་སོགས་སུ་ཚོགས་ཆོས་གསུངས། །སྤྱན་སྔ་གྲགས་པ་བྱང་ཆུབ་ཀྱིས་ཀྱང་ཆོས་ཞུས། དེ་ཉིད་ཀྱི་རྣམ་ཐར་རྗེ་བཙུན་བཙོང་ཁ་པས་མཛད་པ་ལས་ཀྱང་ཐམས་ཅད་མཁྱེན་པ་བུ་སྟོན་ཞབས་ཀྱི་ཐུགས་སྲས་མཁན་ཆེན་དྷརྨ་ཤྲཱི་བྷ་དྲ་ཞེས་འབྱུང་ངོ་།
།གཞན་ཡང་དབུས་གཙང་གི་བློ་གསལ་མང་པོ་དང་། སྐལ་ལྡན་དམ་ཚིག་དང་ལྡན་པ་མང་པོ་སྨིན་གྲོལ་ལ་བཀོད།
ཕར་ཕྱིན་གྱི་ཟིན་བྲིས།་མངོན་པ་ཀུན་ལས་བཏུས་ཀྱི་ཟིན་བྲིས། སྤྱོད་འཇུག་གི་ཟིན་བྲིས། དུས་འཁོར་གྱི་རྒྱུད་འགྲེལ་བཤད་པ་དང་། མན་ངག་གཉིས་ཀྱི་ཟིན་བྲིས། གསང་འདུས་ཀྱི་མན་ངག་གི་ཟིན་བྲིས་སོགས་ཆོས་རྗེའི་གསུང་རྒྱུན་རེག་གཟིགས་སུ

བཀོད་པ་མང་པོ་དང་། ཡི་དམ་གྱི་སྒྲུབ་སྐོར་སྣ་ཚོགས་དང་སྐུ་འབུམ་མཐོང་གྲོལ་ཆེན་པོའི་དཀར་ཆག་སོགས་ཀྱང་མཛད། སྒྲའི་འགྱུར་ཡང་འགའ་མཛད། སྐུ་ཁམས་བཟང་རིང་ལ་རི་ཕུག་ཏུ་ཕྱི་རྟེན་སྐུ་འབུམ་སོགས་བཞེངས།
དེ་ཡང་ངོ་མཚར་ཞིང་བྱིན་རླབས་ཀྱི་གཟི་འོད་འབར་བ་བྱུང་། དངོས་ཀྱི་གདུལ་བྱ་རྫོགས་ནས་དགུང་ལོ་ལྔ་བཅུ་ང་དགུ་བཞེས་པའི་དུས་སུ། གདན་ས་ཆེན་པོ་ཞྭ་ལུ་རི་ཕུག་ཏུ་ད་ལྟ་དྷརྨ་ཤྲེར་གྲགས་པའི་མཆོད་རྟེན་ཡིན།སྐུ་གཤེགས།
འདུལ་བའི་བུ་ཆེན་གྱི་སྐབས་སོ། །གསུམ་པ་ནི། མངོན་པ་རིན་ཆེན་མ་རིག་ལས་སངས་རྒྱས། །ཞེས་མངོན་པའི་སྡེ་སྣོད་ཀྱི་བཀའ་བབས། དཀའ་བཞི་པ་རིན་ཆེན་སངས་རྒྱས་མགོན་དཔལ་བཟང་པོ་ནི།
འཁྲུངས་ཡུལ་ཞྭ་ལུ་པ། དེ་ཡང་ལོ་ཆེན་རཏྣ་བྷ་དྲས། ཞྭ་ལུ་གསེར་བཀང་ཞེས་བྱའི་གྲོང་ཁྱེར་དུ། །ལུང་རྟོགས་ཡོན་ཏནམཛོད་འཛིན་འགོས་ཀྱི་རིགས། །སྐུ་ཞང་བློན་པོ་རིན་ཆེན་སེང་གེ་དེའི།
།ཞེས་གསུངས་པ་ལྟར། འགོས་ལོ་ཙཱ་བ་ཁུག་པ་ལྷས་བཙས་སོགས་དམ་པ་མང་པོ་འཁྲུངས་པའི་གདུང་བརྒྱུད་དཔོན་རིན་ཆེན་སེངྒེའི་སྲས་སུ་སྐུ་བལྟམས། གཞོན་ནུ་ནས་ཆོས་རྗེ་ཐམས་ཅད་མཁྱེན་པའི་དྲུང་དུ་རབ་ཏུ་བྱུང་།
ཕྱིས་དེ་ཉིད་ལས་བསྙེན་རྫོགས་ཀྱང་མཛད། སྤྱིར་མདོ་དང་རྒྱུད་སྡེའི་གཞུང་ལུགས་མཐའ་དག་ལ་སྦྱངས། ཁྱད་པར་མངོན་པའི་སྡེ་སྣོད་ལ་སྔོན་གོམས་ཀྱི་མཐུ་བརྟསརྟས། མངོན

པ་ཀུན་ལས་བཏུས། ཆོས་རྗེའི་ཊྚིཀྐ་ཉི་མའི་འོད་ཟེར་དང་། རྟེན་འབྲེལ་གྱི་རྣམ་གཞུག་ལུང་ཀུན་ལས་བཏུས་པ་སོགས་རྒྱབ་ཆོས་དང་བཅས་པ་ལ་བཤད་པའི་འཕྲིན་ལས་དང་འགྲོ་ཕན་ནན་ཏར་ཆེ། མདོར་ན་ཇི་སྐད་དུ།
རྒྱ་མཚོ་ལྟ་བུ་མངོན་པའི་ཆོས་སྡེ་རྣམས། །ཚིག་དོན་ཐུགས་སུ་བྱོན་ནས་སྟོན་མཛད་ཁྱོད། །ཐོགས་མེད་ཞབས་དང་དབྱིག་གཉེན་གང་ཡིན་ཞེས། །བློ་གསལ་ཕལ་ཆེར་ཐེ་ཚོམ་གནས་སུ་གྱུར། །ཅེས་པ་ལྟར་རོ།
།ཆོས་གསུང་བའི་དུས་སུ་དགེ་བཤེས་སུ་ལའང་དགག་པ་མི་མཛད། ཆོས་རྗེ་ཐམས་ཅད་མཁྱེན་པ་བུ་སྟོན་ཆེན་པོས་གསུང་སྒྲོས་རང་ལ་གཙོ་བོར་མཛད། །དྲུང་དུ་དཀའ་གནད་ཀྱི་དྲི་བ་ཅི་ཞུས་ཀྱང་རིན་པོ་ཆེའི་ཞལ་ནས་འདི་གསུང་ཟེར་བ་ཙམ་ཀ་ཡོང་བ་ཅིག་ཡོད་ཅེས་མཁས་གྲུབ་རིན་པོ་ཆེ་བསོད་ནམས་འཕེལ་གསུང་ངོ་།
།ལོ་ཙཱ་བ་སྐྱབས་མཆོག་དཔལ་བཟང་སོགས་སློབ་མ་མཁས་པ་མང་པོ་ཡང་བྱོན་འདུག་ཅིང་། གཞན་ཡང་སྤྱན་སྔ་བློ་གྲོས་རྒྱལ་མཚན་གྱིས་མཛད་པའི་ཐོག་མའི་བློ་སྦྱོང་དུ།
ཀུན་མཁྱེན་བུའི་གསུང་ལུང་དུ་དྲངས་པ་ལ་མཆན་བུ་འདི་སྙན་ཚར་ཆོས་འཁོང་སྒང་གི་དགོན་པ་བཏབབཏབ་པའི་ཡིག་ཆུང་ན། སློབ་མ་དཀའ་བཞི་འཛིན་པ་རྐང་གཅིག
།གནས་བརྟན་སྤྲུལ་པར་གྲགས་པ་དཀའ་བཞི་དགོན་བཏབ། བསྟན་པ་ལ་ཕན་པ་མཐའ་ཡས་ཞེས་བྱ་བ་འདུག་པ་ཡང་། དཀའ་བཟི་པ་འདི་བ་ཡིན་ནམ་དཔྱད་པར་བྱ་བའི་གནས་སོ། །མངོན་པའི་བུ་ཆེན

གྱི་སྐབས་སོ། ༑ གཉིས་པ་འབྲས་བུ་གསང་སྔགས་ཀྱི་བུ་ཆེན་བྱོན་ཚུལ་ལ་ལྔ། གར་དབྱངས་ཐིག་གསུམ་ལ་བཀའ་བབས་ཀྱི་བུ་ཆེན་བྱོན་ཚུལ། བྱ་སྤྱོད་རྣལ་འབྱོར་རྒྱུད་གསུམ་ལ་བཀའ་བབ་ཀྱི་བུ་ཆེན་བྱོན་ཚུལ།
གསང་འདུས་ལ་བཀའ་བབ་ཀྱི་བུ་ཆེན་བྱོན་ཚུལ། དུས་ལ་བཀའ་བབ་ཀྱི་བུ་ཆེན་བྱོན་ཚུལ། ཉམས་རྟོགས་ལ་བཀའ་བབ་ཀྱི་བུ་ཆེན་བྱོན་ཚུལ། །དེ་ཡང་གོང་གི་ཚིག་རྐང་གཉིས་པ་ལས་བླངས་ཏེ། དབང་པོ་རྣམ་པོས་གར་ཐིག་དབྱངས་ལ་བྱང་།
།རྒྱུད་གསུམ་གཞོན་ནུ་ནས་མཁས་བསོད་ནམས་འབར། །དངོས་སློབ་ཡང་རྩེ་གསུམ་ལ་༝ཚུལ་ལྡན་ཁྲིམས་ཀྱི་སྙིང་པོར་འདུས་པ་མཁས། །ཕྱི་ནང་གཞན་གསུམ་ཆོས་ཀྱི་དབང་ཀུན་འཛིན། །ནམ་མཁའི་མཐའ་མཉམ་མན་ངག་མཆོག་ཏུ་གྲུབ།
།དངོས་སློབ་ཡང་རྩེ་གསུམ་ལ་གསོལ་བ་འདེབས། །ཞེས་སོ། །དང་པོ་ནི། དབང་པོ་རྣོན་པོས་གར་ཐིག་དབྱངས་ལ་བྱང་། །ཞེས་རྗེ་དབང་རྣོན་རིན་པོ་ཆེ་རྒྱལ་བ་མཆོག་གྲུབ་དཔལ་བཟང་པོ་ནི།
སྤྱིར་མཚན་ཉིད་དང་སྔགས་ཆོག་ཕལ་ཆེར་མི་མཁྱེན་པ་བྱ་བ་མེད། །ཁྱད་པར་སྔགས་ལ་བག་ཆགས་སྐུ་གཞོན་ནུ་ནས་ཆེ་བར་གྲགས། ནང་ཚན་རྣལ་འབྱོར་རྒྱུད་ལ་འགྲན་ཟླ་དབེན་པའི་མཁས་པའི་ཕུལ་དུ་གྱུར།
གསུང་ཚངས་བའི་དབྱངས་དང་འདྲ་བ་ཡོད། བྱང་སྒོའི་སློབ་དཔོན་དུ་བསྐོས།སྙིང་གྲྭ་ཚང་།རྒྱུད་སྡེ་བཞིའི་ཕྱག

ལེན་གྱི་གནད་སྤྱི་དང་བྱེ་བྲག་དུས་འཁོར། ཡོ་ག་གཉིས་ཀྱི་གར་དབྱངས་ཐིག་གསུམ་གྱིས་མཚོན་པ་ནི་ཐ་ན་རྡོར་དྲིལ་འཛིན་ཚུལ་ཚུན་ཕྱག་ལེན་མ་འདྲེས་པ་ཁུངས་དང་འབྲེལ་བ་ཤིན་ཏུ་མཁས་པར་མཁྱེན་པས་ཆོས་རྗེ་ཡང་མཉེས་ཏེ།
འོ་གསང་སྔགས་ཀྱི་རྡོ་རྗེ་སློབ་དཔོན་བྱེད་པ་ལ་དང་པོ་ནས་གདན་མཐོན་པ་ལ་ཙོང་ང་བསྡད་པའི་མི་ཆེ་ཆེ་ལ་བཟོས་པ་དེ་ལ་ཡོང་བ་མིན། ཐ་ན་རས་ལྡེ་དང་ལྷ་བཤོས་བཞེང་བ་ནས་བསླབས་པས།
བླ་མ་མཁས་པའི་མཆོད་གཡོག་བྱས་པ་ལ་ལག་ལེན་དང་འབྲེལ་བ་ཡོང་བ་ཡིན། ལར་ཡང་སྔགས་པ་བཤད་པ་ལག་ལེན། སྒོམ་དོན་བསྐྱེད་རྫོགས་རྣམས་དང་། འཕྲིན་ལས་རྣམ་བཞི་སྒྲུབ་པའི་ཆ་ལག་ཕྲ་མོ་ཚུན་ཆད་ཡོད་པ།
དཔེར་ན་ཕྱུག་པོའི་སྨན་རྐྱལ་འདྲ་བ་གཅིག་དགོས། གཞན་དུ་ན་ཨ་ཀ་རུ་དང་ག་བུར་ཡོད་པས། ཏིག་ཏ་དང་ཧོང་ལེན་གྱི་ཚབ་མི་ཡོང་། སྣ་ཚང་བ་གང་ལ་གང་དགོས་མ་ཐོགས་པ་ཡོད་པ་ཅིག་དགོས་པས་བྱུང་གདའི།
ད་གྲོང་ཆོག་དང་ཚེ་འདིའི་ལག་ཆར་མ་སོང་བ་ཅིག་ཅིས་ཀྱང་འཚལ་ལོ་གསུང་ངོ་། །དུས་དེ་སྐབས་ཡོ་ག་བ་རྣམས་ཀྱི་གཙུག་གི་ནོར་བུར་བཞུགས་ནས་བསྟན་འགྲོའི་དོན་མཛད། ཆོས་རྗེའི་པའི་འཁྲིད་གཉེར་བ་ཡང་ལོ་བདུན་གྱི་བར་མཛད།
དེ་ཡང་ཉིད་ཀྱིས་གསུང་ནས། ས་ཡི་སྟེང་ན་འགྲ་ཟླ་མ་མཆིས་ཤིང་། །ངུར་སྨྲིག་འཛིན་པའི་ནང་ནས་མཆོག་ཏུ་གྱུར། །དཔལ་ལྡན་བླ་མ་དམ་པ་རིན་ཆེན་གྲུབ། །རྡོ་རྗེ་འཆང་དངོས་དེ་ཡི་ཞབས

པད་ནི། །རྒྱལ་བ་མཆོག་གྲུབ་ཞེས་བྱའི་དགེ་སློང་གིས། །ལོ་བདུན་འཕྲིན་ལས་འཁྲིད་གཉེར་བྱས་ནས་སུ། །ཞེས་སོགས་གསུངས་སོ། །བླ་མ་དང་ཡི་དམ་གྱི་ལྷས་གསང་མཚན་མི་བསྐྱོད་རྡོ་རྗེ་ཞེས་བཏགས། སྐུ་ཆེ་བའི་ཡོན་ཏན་བསམ་གྱིས་མི་ཁྱབ།
ཁྱད་པར་བདེ་མཆོག་འཁོར་ལོའི་གྲུབ་ཐོབ་ཏུ་གྲགས་སོ། གར་དབྱངས་ཐིག་གསུམ་ལ་མཁས་པའི་སྐབས་སོ། །གཉིས་པ་ནི། རྒྱུད་གསུམ་གཞོན་ནུ་ནས་མཁས་བསོད་ནམས་འབར། །ཞེས་མཁས་གྲུབ་ཁྱུང་པོ་ལས་པ་གཞོན་ནུ་བསོད་ནམས་ནི།
འཁྲུངས་ས་ཚོང་དུས་ཀྱི་ཁྱུང་པོ་ལྷས་བྱ་བར། བླ་མ་ཁྱུང་པོ་པའི་གདུང་བརྒྱུད་དུ་འཁྲུངས་པས་མཚན་ཡང་དེ་ལྟར་གྲགས་ཟེར་བ་སྣང་མོད། གང་ལྟར་ཡང་བསམ་གྱིས་མི་ཁྱབ་པའི་མཁས་གྲུབ་ཅིག་བྱོན་འདུག
།སྤྱིར་རྒྱུད་སྡེ་མཐའ་དག་ལ་མཁས། མཚན་ཉིད་ཀྱི་བཀའ་པོད་བཞི་ལ་ཡང་སྦྱངས། ཁྱད་པར་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད་གསུམ་ལ་བཀའ་བབས་ཆེ་བའི་བུ་ཆེན་དུ་གྲགས།
ནང་ཚན་རྣལ་འབྱོར་རྒྱུད་ལ་མཁས་པའི་ཚད་དུ་ཕྱིན། ནུབ་སྒོའི་སློབ་དཔོན་དུ་ཡང་བསྐོས། ཤར་སྒོའི་སློབ་དཔོན་ནི་ཐུགས་སྲས་ལོ་ཙཱ་བས་མཛད་ཟེར། ཁྱུང་ལྷས་པས་དང་པོ་ཞྭ་ལུའི་ཟུར་འཆད་མཛད་ཅིང་བན་བྲག་ནག་ཅེས་བྱ་བའི་དགོན་པའི་བླ་མ་ཡང་ཐོགས་ཤིག
ད་ལྟ་གྲང་ཆེན་པ། མཛད། སྐུ་ཚེའི་མཇུག་ལ་རི་ཕུག་གི་བྱང་ངོས་སུ་ཆོས་ཕུག་དགོན་པ

གསར་དུ་བཏབ། ཕྱི་རྟེན་སྐུ་འབུམ་གཅིག་བཞེངས། དེར་བཞུགས་ནས་མཁས་མང་བརྒྱ་ཕྲག་ལ་ཆོས་འཁོར་བསྐོར། འགྲོ་ཕན་ཤིན་ཏུ་ཆེ་བར་གྲགས། སློབ་མའི་གཙོ་བོ་ཡང་། ས་སྐྱ་གདུང་བརྒྱུད་ཆུ་མིག་བདག་པོ་བཞི་ཐོག་པ་ཀུན་དགའ་བཀྲ་ཤིས་།
ཆོས་རྗེ་ཤར་པ་ཡེ་ཤེས་རྒྱལ་མཚན་སོགས་ས་ངོར་ཕྱོགས་སུ་ཆོས་བརྒྱུད་སྤེལ་བ་དང་། མཁས་གྲུབ་ནོར་བཟང་རིན་ཆེན་དང་སྔགས་འཆང་དོན་འགྲུབ་ལེགས་པ་སོགས་ཞ་ལུ་རང་གི་སློབ་བརྒྱུད་འཛིན་པ་དུ་མ་དང་།
རྗེ་བཙུན་བཙོང་ཁ་པ་ཆེན་པོ་སོགས་བྱུང་སྟེ། སྤྱིར་གྱིས་གྲུབ་མཐའ་རིས་མེད་ལ་མཁས་གྲུབ་འདི་ཉིད་ཀྱི་བཀའ་དྲིན་ཆེན་པོས་ཁྱབ་པ་བྱུང་ངོ་། །ཁྱད་པར་རྗེ་བཙུན་བཙོང་ཁ་པ་ཆེན་པོས་ཆོས་གསན་ཚུལ་སོགས་དེ་ཉིད་ཀྱི་རྣམ་ཐར་ན་གསལ་བས་བླ་མའི་གཙོ་བོར་གྱུར་ཏེ།
མདོར་ན་མཉམ་མེད་རི་བོ་དགའ་ལྡན་པའི་འཕྲིན་ལས་ཀྱི་རྒྱ་མཚོའི་མཐའ་ཁྱབ་པའང་། རྗེ་འདིའི་རྣམ་ཐར་གྱི་ཆེ་བ་བླ་ན་མེད་པའོ།
།གསུང་རྩོམ་ཕྱིས་སུ་བཞུགས་པ་མཐོང་བ་ལ་འཇམ་དཔལ་གསང་ལྡན་གྱི་དཀྱིལ་ཆོག་དང་རྡོ་རྗེ་འབྱུང་བའི་རྣམ་བཤད་སོགས་ཡོད་འདུག ཆོས་རྗེའི་རྣམ་ཐར་ཡོན་ཏན་རིན་པོ་ཆེའི་ལྷུན་པོ་ཡང་མཛད་འདུག།གཞན་ཇི་ཙམ་ཡོད་མ་ངེས་སོ།
།ཆོས་ཕུག་དགོན་པ་ན་ཕྱི་རྟེན་དང་ཁྱུང་ལྷས་པའི་སྒྲུབ་ཆུ་ཡིན་ཟེར་བའི་ཆུ་མིག་སོགས་ད་ལྟའང་ཡོད་དོ། །བྱ་སྤྱོད་རྣལ་འབྱོར་རྒྱུད་གསུམ་ལ་མཁས་པའི་སྐབས་སོ།
།གསུམ་པ་ནི། ཚུལ་ལྡན་ཁྲིམས་ཀྱིས་སྙིང་པོར་འདུས་པ་མཁས། །ཞེས་གྲུབ་ཆེན་ཚུལ་ཁྲིམས་སྙིང་པོ་ནི། རྣམ་ཐར་ཡོད་པ་ཁུངས་ཆོད་ཀྱང་མ་རྙེད།

འཁྲུངས་ཡུལ་བ་རི་བ་ཡིན། སྤྱིར་མདོ་སྔགས་ཀྱིས་བསྡུས་པའི་ཆོས་དང་། ཁྱད་པར་རྒྱུད་ཕྱི་མ་ལས་ཀྱང་གང་ཞིག་རབ་གསང་འདུས་པའི་རྒྱུད་འདི་ཉན་པ་དང་། འདོན་པར་བྱེད་པ་དང་ནི་སེམས་པར་བྱེད་པ་དང་།
མཆོད་པ་བྱེད་པ་དང་ནི་འདྲི་འམ་འདྲིར་འཇུག་པ། བྱང་ཆུབ་རྡོ་རྗེ་འདྲར་ལྟ་དེ་ལ་རྟག་ཕྱག་འཚལ། ཞེས་རྒྱུད་ཀྱི་ཕྱོགས་གཅིག་ཡན་ཆད་འཛིན་པ་ཐམས་ཅད་རྡོ་རྗེ་འཆང་དང་འདྲ་བའི་ཕྱག་བྱའི་ཡུལ་དུ་གསུངས་ཤིང་།
གཞན་ཡང་འཇམ་དཔལ་ཞལ་ལུང་ལས། འདིའི་དོན་རྣམ་པར་འཕོ་བྱེད་པ། །གང་གི་དུས་སུ་གནས་པ་དེར་། །སངས་རྒྱས་བསྟན་པ་རིན་ཆེན་ཡང་། །གནས་པར་རབ་ཏུ་བཤད་པ་ཡིན། ཞེས་དང་། སྒྲོན་གསལ་ལས། ཐུབ་པ་ཆེན་པོས་ཆོས་ཕུང་པོ།
།བརྒྱད་ཁྲི་བཞི་སྟོང་གསུངས་པ་ནི། །དཔལ་ལྡན་འདུས་འདི་སྣོད་ཡིན་ཏེ། །དེ་བས་དེ་ནི་རྒྱུད་ཀྱི་རྩེ། །ཞེས་སོགས་རྒྱ་ཆེར་བསྔགས་པ་རྒྱལ་བའི་གསུང་རབ་ཀྱི་སྙིང་པོ་རྒྱུད་སྡེ་ཐམས་ཅད་ཀྱི་རྩེ་མོ་དང་།
མདོ་སྡེ་ཀུན་གྱི་ཟ་མ་ཏོག་ཏུ་གྱུར་བ། མཐའ་དྲུག་ཚུལ་བཞིའི་རྒྱས་བཏབ་ནས་མཁས་གྲུབ་ཕལ་གྱིས་རྟོགས་དཀའ་བ་ལས། སངས་རྒྱས་གཉིས་པ་ནཱ་ག་ཛུ་ནའི་ཞབས་ཀྱིས་ལེགས་པར་བཀྲལ་བ།
ཀུན་མཁྱེན་ཆོས་ཀྱི་རྒྱལ་པོ་བུ་སྟོན་ལོ་ཙཱ་བའི་བཞེད་སྲོལ་གྱི་མཐར་ཐུག་དཔལ་གསང་བ་འདུསད་པ་འཕགས་སྐོར་གྱི་དབང་བཤད་མན་ནང་གི་བཀའ་ཐམས་ཅད་ཆོས་རྗེ་དེ་ཉིད་ལས་བུམ་པ་གང་བྱོར་ཐོབ་པས་མཁས་པ་ཆེན་པོར་གྱུར།
ཟབ་ལམ

རིམ་པ་ལྔའི་དོན་བསྒོམས་པས་ཟུང་འཇུག་གི་རྟོགས་པ་མཐར་ཕྱིན་ནས་གྲུབ་པ་ཀུན་གྱི་གཙུག་རྒྱན་བླ་ན་མེད་པར་གྱུར་ཏོ། །འདུས་པ་ལ་མཁས་པའི་སྐབས་སོ། །བཞི་པ་ནི། ཕྱི་ནང་གཞན་གསུམ་ཆོས་ཀྱི་དཔལ་ཀུན་འཛིན།
།ཞེས་གོང་གསུམ་བདེ་ཆེན་པ་རིགས་ལྡན་ཆེན་པོ་འཇམ་དབྱངས་ཆོས་ཀྱི་དཔལ་བ་ནི། འཁྲུངས་ཡུལ་ཉང་སྟོད་སྐྱ་ལ་ཆད་ཀར་ཞེས་བྱ་བ། ཡབ་ཇོ་བཙུན་ཆོས་བཟང་དང་། ཡུམ་མ་གཅིག་དགེ་བསྙེན་བརྩོན་འགྲུས་དཔལ་བྱ་བ་གཉིས་ཀྱི་སྲས་སུ་མེ་ཕོ་འབྲུག་གི་ལོ་ལ་འཁྲུངས།
ཆུང་ངུའི་དུས་ནས་དགྱེས་རྡོར་བསླབ་མ་དགོས་པར་རྟོལ་ཤེས་སུ་གྱུར། ལོ་དགུ་བཞེས་པའི་དུས་སུ་ལྕོག་རོ་ཆོས་སྡེར་སློབ་དཔོན་དགེ་འབྱུང་ཞེས་པ་ལ་ཀློག་སློབ་པར་བྱོན་པས།
ཡུལ་ཕྱོགས་པ་ཐམས་ཅད་དར་འཕྱར་བྱེད་པ་དང་ཐུག །རྟེན་འབྲེལ་ལེགས་དགོངས་པ་བྱུང་། སློབ་དཔོན་གྱིས་སྦྱོར་ཀློག་བསླབས་པ་ཙམ་གྱིས་ཀློག་ཕུལ་དུ་ཕྱིན་པ་ཟླ་བ་གཅིག་ལ་མཁྱེན་ཅིང་།
འདུལ་བ་ལུང་ལ་ཀློག་དར་མཛད་པས་གླེང་འབུམ་ཕལ་ཆེར་ཐུགས་ལ་ཆུད་ནས་སྲོད་ཐོ་རངས་ཟླ་བོ་རྣམས་ལ་བཤད་པས་ཐམས་ཅད་མོས་པར་གྱུར་ཏོ། །སློབ་དཔོན་ཤེར་བརྩོན་པ་ལ་ཡི་གེ་བསླབས་པས་ཟླ་བ་གཅིག་ལ་མཁྱེན་པར་གྱུར།
དགུང་ལོ་བཅུ་ལ་མཁན་པོ་གཞོན་ནུ་བརྩོན་འགྲུས་དང་། ལས་ཀྱི་སློབ་དཔོན་བྱང་ཆུབ་བཟང་པོ་གཉིས་ལས་རབ་ཏུ་བྱུང་། སྡོམ་རྒྱུན་དེ་ཡང་ཞྭ་ལུ་མཁན་པོ་བཙུན་ཤེས་རབ་འབྱུང་གནས་ཀྱིས་རྒྱ་གར་དུ་བྷཱ་ཡ་ལ་བླངས་པའི་བརྒྱུད་པ་ཤིན་ཏུ

ཉེ་བ་ཡིན་སྐད། དགུང་ལོ་བཅུ་གཅིག་ནས་བཅུ་གསུམ་གྱི་བར་ལ་སློབ་དཔོན་དགེ་འབྱུང་བའི་དྲུང་དུ་འདུལ་བའི་སྡེ་སྣོད་བསླབས། དགུང་ལོ་བཅུ་བཞི་ནས་བཅུ་དགུའི་བར་བཤད་ཉན་མཛད། ཉི་ཤུ་ལ་དཔལ་ཞྭ་ལུའི་ཆོས་གྲྭ་ཆེན་པོར་མཚན་ཉིད་ཀྱི་སློབ་གཉེར་མཛད་པར་ཕེབས།
ཆོས་རྗེ་བུ་སྟོན་ཐམས་ཅད་མཁྱེན་པ་དེ་ཉིད་སྒྲོལ་ས་དམར་དུ་མཆོད་གཞི་ལ་བྱོན་པ་དང་དུས་མཚུངས་ཏེ་དེར་ཕེབས་པ་དང་ཆོས་དུང་འབུད་པ་དུས་མཉམ་དུ་བྱུང་བས་རྟེན་འབྲེལ་འགྲིག
།མཁས་པ་སྐྱབས་མཆོག་དཔལ་གྱིས་སློབ་ཆུང་མཛད་ནས་ཚད་མ་རྣམ་ངེས་རྩ་འགྲེལ་ཚིག་དོན་རབ་གསལ་དང་བཅས་པ་བསླབ། དེ་ནས་ས་སྐྱར་བྱོན་ནས་སྡེ་སྣོད་འཛིན་པ་ཀུན་རྒྱལ་བ་ལ་རྣམ་འགྲེལ་ཚར་གཅིག་གསན།
སྐབས་ཤིག་བླ་མ་ཆོས་མགོན་དཔལ་ལ་སྦྱོར་དྲུག་ཞུས་ནས་བསྒོམ་པས་རྟགས་རྒྱུད་ནས་བཤད་པ་བཞིན་རྫོགས་པ་ཤར། དུས་འཁོར། སྤྱན་རས་གཟིགས་སོགས་ཀྱིས་ཞལ་བསྟན། རེ་མ་ཏིས་སྲོས་སྙིང་གི་སྔགས་ཕུལ།
ཚེ་རིང་བའི་རྟེན་འབྲེལ་བྱས་གསུང་། ཕྱག་རྡོར་འཁོར་ཆེན་གྱི་བསྙེན་མཚམས་ལོ་དྲུག་མཛད། སྔགས་མི་འདྲ་བ་གཉིས་ཡོད་པ་དེ། གོང་མ་བྱེ་བ་གཅིག་དང་། ཕྱི་མ་འབུམ་ཕྲག་ཉི་ཤུ་རྩ་གཅིག་བཟླས་པ་ཡིན་གསུངས།
བསྐྱེད་རིམ་ལ་མངའ་བརྙེས་ཤིང་ནུས་མཐུ་བསམ་གྱིས་མི་ཁྱབ་པ་བྱུང་ངོ་། །དེ་ནས་དུས་འཁོར་བསླབ་པར་བཞེད་ནས་གདན་ས་ཆེན་པོ་རི་ཕུག་ཆོས་ཀྱི་ཕོ་བྲང་དུ་ཕེབས།
ཀུན

མཁྱེན་རིན་པོ་ཆེ་དུས་འཁོར་ཆོས་འབྱུང་གི་སྐབས་ཀྱི་དམ་པའི་ཆོས་ལ་བཤད་ཉན་བྱེད་ཚུལ་གསུང་བ་དང་མཉམ་དུ་ཆོས་རར་ཕེབས་པས་རྟེན་འབྲེལ་ལེགས་དགོངས། དེ་ནས་བཟུངས་ཏེ་རྒྱུད་ཀྱི་བཤད་པ་ཚར་བཅུ་བདུན་གསན་པར་མཛད།
དེའི་ཚེ་ད་རེས་ཆོས་འགོ་རང་ལ་སླེབས་པ་བྱ་སྙམ་ནས་བྱོན་ཀྱང་དཔལ་གྱི་བླ་མ་སློབ་མ་སྟེ། བཤད་པས་དོན་གྲུབ་ལ་ཕྱག་འཚལ། ཞེས་གསུང་བའི་སྐབས་རང་ལ་ཆོས་རར་ཕེབས་ཀྱིན་ཡོད་སྐད་དོ།
།བཤད་པ་སད་འཛུགས་པའི་ནུབ་མོ་མནལ་ལམ་དུ་ཀ་པཱ་ལ་ནང་མཆོད་ཀྱིས་གང་བ་རེ་གསོལ་བ་ངེས་པ་ཅན་དུ་ཡོང་གསུངས། དེ་ལ་སོགས་ཏེ་ངོ་མཚར་བའི་ལྟས་ཀྱང་དུ་མ་བྱུང་། དུས་འཁོར་གྱི་དབང་བཀའ། བཤད་བཀའཀ།
མན་ངག་གི་བཀའ་སོགས་མདོར་ན་དུས་འཁོར་གྱི་སྐོར་མ་ལུས་པ་བུམ་པ་གང་བྱོའི་ཚུལ་དུ་གསན་ནས་དུས་ཀྱི་འཁོར་ལོའི་ཕྱི་ནང་གཞན་གསུམ་ལ་མཁས་པ་ཆེན་པོར་གྱུར། ལུགས་འདི་ཉིད་ལ་བཀའ་བབས་ཀྱི་བུ་ཆེན་དུ་གྲགས་སོ།
།གཞན་ཡང་བླ་མ་ཆོས་ཀྱི་བརྩོན་འགྲུས། བླ་མ་རིན་རྡོར་བ། འཇག་ཆེན་བྱམས་པ་དཔལ་སོགས་ལའང་ཆོས་གསན། དུས་ཕྱིས་ཆོས་རྗེ་འཇམ་རིན་པའི་དྲུང་དུ་བསྙེན་རྫོགས་མཛད། དེ་ནས་དབེན་པའི་གནས་ཁྱད་པར་ཅན་དཔལ་འོག་མིན་བདེ་ཆེན་དུ་བཞུགས་ནས་དུས་ཀྱི་འཁོར་ལོའི་རྒྱུད་འགྲེལ་གྱི་བཤད་པ།
མཛུབ་འཁྲིད། དབང་བཀའ། མན་ངག་གི་བཀའ་སོགས་ཆོས་འཁོར་རྒྱ་ཆེན་པོ་བསྐོར། རྒྱུད་འགྲེལ་གྱི་བཤད་པ་སྔོན

མ་མཛད་དུས་མནལ་ལམ་དུ་ཤམ་བྷ་ལའི་རིགས་ལྡན་གྱི་རྒྱལ་བོ་ཕེབས་ནས་ཕྱག་སྦྲེལ། འགྲོ་དོན་རྒྱ་ཆེན་པོ་ཡོང་བ་ཡོད་པས་བཤད་ཉན་ལ་བརྩོན་པར་མཛོད་གསུང་བ་དང་། ལྷོ་ཕྱོགས་དཔལ་ལྡན་འབྲས་སྤུངས་ཀྱི་མཆོད་རྟེན་ལ་འཛེགས་ནས་ཐིག་ཚད་བླངས་པ་དང་།
སུམ་ཅུ་རྩ་གསུམ་དུ་ཕེབས་ནས་ལྷའི་རྔ་བོ་ཆེ་བརྡུངས་པ་སོགས་རྨིས་སོ། །དགུང་ལོ་དོན་བཞིར་ཕེབས་དུས་དཔལ་ཞྭ་ལུའི་གྲྭ་པ་འགའ་བྱུང་བ་ལ་རྒྱུད་ཀྱི་བཀའ་ཆོས་ཚུགས་པས་ཞབས་ལ་སྙུང་གཞི་དྲག་པོ་ཅིག་བྱུང་ནས་སློབ་མ་རྣམས་ཀྱིས་ཆོས་མཚམས་མཛད་ན་ཞུས་པས་ཆོས་མ་ཆག་པར་བྱེད་དགོས་གསུངས་ཏེ།
ཁྱོགས་ལ་བཏེགས་ནས་ཀྱང་ཆོས་གསུང་པ་མཛད། དེའི་ཚེ་ཐོ་རངས་དབུ་སྔས་སུ་ཆོས་རྗེ་ཐམས་ཅད་མཁྱེན་པ་བུ་སྟོན་རིན་པོ་ཆེ་ཕེབས་ནས་ནད་འདིས་མི་སྐྱོན།
དེར་མ་ཟད་ལོ་འགའ་ཟུང་གི་བར་དུ་ཆོས་འཕེལ་བ་ཡོང་ཞིང་། ཁྱོད་རང་དུས་འཁོར་དངོས་ཡིན་པར་འདུག་ཅེས་དབུགས་དབྱུང་མཛད།
གཞན་ཡང་མི་མ་ཡིན་གྱི་དོན་མཛད་ཅིང་ཆོས་གསུངས་པའི་ལོ་རྒྱུས་འདི་ལྟར། མདོལ་ཆུང་ན་སྲུལ་རྡོ་ར་ཟེར་བའི་བུད་མེད་ཅིག་ཡོད་པ་དེས་ལྕོག་རེར་ཕྱིན་ནས་ལོག་ཡོང་པའི་ལམ་དུརྟ་པ་གཅིག་དང་འཕྲད་མོས་ཁྱོད་ག་ནས་བྱོན་པ་ལགས་བྱས་པས་དེ་ན་རེ།
ང་སྐྱིན་མཁར་འཇུགས་ཀྱི་དབུ་བདུད་བྱ་བ་ཡིན། བདེ་ཆེན་ན་རིན་པོ་ཆེ་ཆོས་ཀྱི་དཔལ་བརྒྱུད་གསུང་བ་ལ་ཉན་དུ་འགྲི་གིན་ཡོད་པ་ཡིན།

ཁྱོད་རང་ང་ལ་ཕྱི་མིག་མ་ལྟ་བར་རྒྱུག །རི་སྣ་ཡ་གི་ན་དངོས་གྲུབ་ཅིག་ཡོད་ཟེར་ནས་སོང་། མོས་ཕྱི་མིག་བལྟས་པས་རྒྱབ་སྟོང་པར་འདུག་ལོ། །རི་སྣར་སླེབས་པ་དང་སྣུམ་གྲོད་པ་གང་རྙེད་དོ། །དེ་ལ་སོགས་ཏེ་ལོ་རྒྱས་མང་སྟེ་འདིར་མ་སྤྲོས་སོ།
།སྐབས་ཤིག་སངས་རྒྱས་འོད་དཔག་མེད་ཀྱི་སྐུ་ཆེན་པོ་ཞིག་ནམ་མཁའ་ནས་བྱོན་ནས། རིགས་ཀྱི་བུ་ཁྱོད་འཇིག་རྟེན་གྱི་ཁམས་འདི་ལ་སྐྱོ་ན་བལ་པོ་ཕྱོགས་སུ་སྐྱེས།་དེ་ནས་སངས་རྒྱས་སྣང་བ་མཐའ་ཡས་ཀྱི་དྲུང་དུ་མངོན་པར་རྫོགས་པར་འཚང་རྒྱ་བར་འགྱུར་རོ་གསུངས།
དངོས་ཀྱི་གདུལ་བྱ་རྫོགས་ནས་མེ་ཕོ་བྱི་བའི་ལོ། །རྒྱལ་གྱི་ཟླ་བའི་ཡར་ངོ་ནས་སྐུ་སྙུང་ཚུལ་ཅུང་ཟད་བཞེས་ཏེ།
དེ་ནས་ཟླ་བ་ཕྱི་མདཀར་རྩིས་པའི་ལོ་མ་འཕོས་སིང་། ཆོ་འཕྲུལ་ཆེན་པོ་རྟའི་ཟླ་བ་འཇིག་རྟེན་གྲགས་པའི་དབང་དུ་བྱས་ན་མེ་མོ་གླང་གི་ལོ། །ཧོར་ཟླ་དང་པོའི་ཚེས་གསུམ་གྱི་ནུབ་མོ་དབེན་གནས་དམ་པ་འོག་མིན་བདེ་ཆེན་དུ་ངོ་མཚར་བའི་ལྟས་དང་བཅས་ཏེ་སྐུ་གཤེགས།
རྒྱུད་འཛིན་གྱི་གཙོ་བོ་ཡང་ཞྭ་ལུ་ན་མཁན་ཆེན་འཇམ་དབྱངས་གྲགས་རྒྱལ། ཀུན་མཁྱེན་བསོད་ནམས་འཕེལ་སོགས་དུ་མ།
གཞན་ཡང་ལོ་ཆེན་སྐྱབས་མཆོག་དཔལ་བཟང་། ཤངས་པ་ཀུན་མཁྱེན་ཤེར་དཔལ། རྗེ་ཉིད་ཀྱི་གདན་ས་པ་ཉང་སྟོད་པ་ཀུན་བཟང་རིན་ཆེན་སོགས་མང་དུ་བྱུང་ངོ་། །རྗེ་རིན་པོ་ཆེ་བློ་བཟང་གྲགས་པའི་དཔལ་གྱིས་ཀྱང་དུས་འཁོར་གྱི་དབང་བཤད་ཀྱི་བཀའ་ཕལ་མོ་ཆེ་གསན་ནས་འཕྲིན་ལས་ནམ་མཁའི་ར་བ་ལས་འདས་སོ།
།དུས་འཁོར་ལ་མཁས་པའི་སསྐབས་སོ།

ལྔ་པ་ནི། ནམ་མཁའི་མཐའ་མཉམ་མན་ངག་མཆོག་ཏུ་གྲུབ། །ཅེས་ནང་དོན་མན་ངག་ལ་བཀའ་བབས་གྲུབ་པའི་དབང་ཕྱུག་ནམ་མཁའི་མཚན་ཅན་ནི། ཡབ་སྐུ་ཞང་ཆེན་པོ་གྲགས་པ་རྒྱལ་མཚན་གྱི་སྐུའི་གཅུང་པོ་ལྕེ་རྡོ་རྗེའི་དབང་ཕྱུག་གི་སྲས་སུ་གྱུར་ཏེ།
སྐུ་གཟོན་ནུའི་དུས་ནས་སྔ་མའི་སྐྱེ་བ་རྣམས་ཐུགས་ཀྱིས་དྲན་ཞིང་ཐ་ལམ་གྱི་སྤྱོད་པ་གཏན་མི་མཛད། ཀློག་དང་ཡི་གེ་སོགས་ཀྱང་བརྡ་བསྟན་པ་ཙམ་གྱིས་མཁྱེན་ཆེར་སྐྱེས་ནས་ཆོས་རྗེ་ཐམས་ཅད་མཁྱེན་པ་ལས་དགེ་བསྙེན་གྱི་སྡོམ་པ་བཞེས།
བྱང་ཆུབ་མཆོག་ཏུ་ཐུགས་བསྐྱེད་པ་དང་རིག་པ་འཛིན་པ་སྔགས་ཀྱི་སྡོམ་པའང་ནོས། བླ་མ་དང་ཡི་དམ་གྱི་ལྷས་གསང་མཚན་ལ་ལཱི་ཏ་བཛྲ་སྟེའོ་ལ་བའི་རྡོ་རྗེ་ཞེས་བཏགས་སོ།
།རྒྱུ་འབྲས་ཀྱི་ཐེག་པའི་ཆོས་ལ་ཐོས་བསམ་མང་དུ་མཛད། དེ་ནས་རང་གི་མཆེད་ཟླ་སྐུ་ཞང་ཀུན་དགའ་དོན་གྲུབ་ཀྱི་རྒྱལ་སྲིད་འཛིན་གྲོགས་གྱིས་ཟེར་བ་ཞུས་ཀྱང་མ་གནང་ཞིང་རབ་ཏུ་འབྱུང་བ་ལ་ཐུགས་ཤིན་ཏུ་རིངས་ཡང་ཡབ་ཡུམ་གྱི་བཀའ་མ་གྲོལ་བར་བརྟེན་རེ་ཞིག་ཁྱིམ་དུ་བཞུགས་ཏེ་བཙུན་མོ་ཁབ་ཏུ་བཞེས་ནས་རིགས་ཀྱི་སྲས་བསྐྲུན་པ་དང་རྒྱལ་སྲིད་ཆོས་བཞིན་དུ་སྐྱོང་བ་སོགས་ཀྱང་སྔོན་བདག་གི་སྟོན་པའི་མཛད་པ་དང་རྗེས་སུ་མཐུན་པ་བསྐྱངས་ཏེ་ཞང་བདུན་ནི་འདི་དག་གི་དུས་ན་ཡང་ཐོས་བསམ་སྒོམ་གསུམ་གྱིས་དུས་འདའ་བར་ཁོ་ན་མཛད།
ཁྱད་པར་ཆོས་རྗེ་ཐམས་ཅད་མཁྱེན་པའི་དྲུང་དུ་དཔལ་དུས་ཀྱི་འཁོར་ལོའི་སྦྱོར་བ

ཡན་ལག་དྲུག་ཞུསནས་བསྒོམས་པར་འཀྲིདཞུ་བ་དྲུག་ཅུ་རྩ་ལྔ་ཚོགས་པའི་ཁྲོད་དུ་རྗེ་ཉིད་ལས་ཉམས་རྟོགས་བཟང་བ་སུང་ཡང་མ་བྱུང་བས་ཆོས་རྗེ་ཡང་ཤིན་ཏུ་ཐུགས་དགྱེས་སོ། །གཞན་ཡང་སྔ་ཕྱིར་ཐུགས་སྲས་ལོ་ཙཱ་བ།
དཔལ་ལྡན་བླ་མ་དམ་པ་བསོད་ནམས་རྒྱལ་མཚན། ཆོས་རྗེ་རྒྱལ་སྲས་དགུ་དངུལ་ཆུ་པ་སོགས་བླ་མ་མང་དུ་བསྟེན། དེ་ལྟར་སྔགས་འཆང་རྡོ་རྗེ་འཛིན་པ་ཆེན་པོར་གྱུར་མོད་ཀྱི་བསྟན་པའི་རྩ་བ་དགེ་སློང་གི་རྟེན་གྱིས་འཛིན་དགོས་པར་གཟིགས་ཏེ་སླར་དགུང་ལོ་སུམ་ཅུ་སོ་གཉིས་པ་ལ་ཆོས་རྗེ་ཐམས་ཅད་མཁྱེན་པའི་རྒྱལ་ཚབ་ཐུགས་སྲས་ལོ་ཙཱ་བ་རིན་ཆེན་རྣམ་རྒྱལ་གྱིས་མཁན་པོ་མཛད་ནས་རབ་ཏུ་བྱུང་ཞིང་བསྙེན་པར་རྫོགས།
མཚན་སློབ་དཔོན་རིན་ཆེན་ནམ་མཁའ་མཆོག་གྲུབ་ཅེས་བྱ་བ་ཡང་དེ་ནས་གྲགས། ཐུགས་སྲས་རྗེ་ཞི་བར་གཤེགས་ནས་གདན་སའི་འོས་ལ་རྗེ་ཉིད་དང་མཁན་ཆེན་མངྒའི་མཚན་ཅན། ཆོས་རྗེ་གྲགས་པ་རྒྱལ་མཚན་ཏེ་གསུམ་བྱུང་ཡང་བུམ་པ་བཀྲུགས་པས་ཐམས་ཅད་མཁྱེན་པ་གྲགས་པ་རྒྱལ་མཚན་གྱི་མཚན་ཐོག་མར་ཐོན་ནས་གཞན་གཉིས་མ་འཐོན།
རྭ་ཙ་ནུབ་ཀྱི་གནས་གསར་དུདགེ་འཕེལ་ཆོས་རྫོང་གི་དགོན་པ་བཏབ་ནས་ཡོ་ག་རྡོ་རྗེ་དབྱིངས་ཀྱི་སྒྲུབ་མཆོད་འཛུགས་པ་སོགས་བསྟན་པའི་བྱ་བ་རྒྱ་ཆེར་མཛད།
སྐབས་ཤིག་ལྷ་མོ་ཤ་མ་ཎའི་སྒོ་ནས་སྐུ་ཚེ་ཕྱི་མའི་སྐྱེ་བ་བརྟག་པ་མཛད་པས་མནལ་ལམ་དུ་རྒྱལ་བ་བྱམས་པ་མགོན་པོ་བྱོན་ནས་ཕྱག་གཉིས་ཀྱིས་བུམ་པ་བཟུང་བས་སྤྱི་བོ་ནས་དབང་བསྐུར།
མ་འོངས་པའི་ཞིག་ཁམས

དང་གདུལ་བྱ་ལུང་བསྟན། གཞན་ཡང་སྤྱན་རས་གཟིགས། འཇམ་དབྱངས་དཀར་པོ། རྡོ་རྗེ་མི་འཁྲུགས་པ། ཐུབ་པའི་དབང་པོ། ཚེ་དཔག་མེད། གཤེད་དམར་འཇིགས་བྱེད་སོགས་ཐུགས་དམ་གྱི་ལྷ་ཚོགས་མང་པོའི་ཞལ་གཟིགས།
འགྲོ་བ་ནད་གདོན་གྱིས་གཙེས་པ་མང་པོ་ལ་སྲུང་སྐུད་རེ་ཙམ། ལྗགས་ཆབ་རེ་གནང་བའམ། གསང་ཆབ་སོགས་ནས་འཐུངས་པས་ཀྱང་ནད་གདོན་ཐམས་ཅད་ལྷག་མེད་དུ་ཞི་ཞིང་གྲོལ་འགྲོ་བ་དང་། རྡོ་རྗེའི་ཆོས་སྲུང་རྣམས་བཀའ་ལས་མི་འདའ་བ་བྲན་དུ་འཁོལ་ནུས་པ་དང་།
གཞན་ཡང་ལྐོག་གྱུར་གྱི་གནས་མཁྱེན་པ་དང་། སྐུ་ལུས་ལས་མེ་འབར་བ་དང་། གཞན་སྣང་ཟིལ་གྱིས་ནོན་པ་སོགས། མངོན་ཤེས་གྲུབ་རྟགས་བསམ་གྱིས་མི་ཁྱབ་པ་དང་ལྡན་ཞིང་ཟུང་འཇུག་གི་རྟོགས་པ་སྐུ་ཚེ་འདི་ཉིད་ལ་བརྙེས་པར་མཛད་པ་དེ་དག་ནི་རྣམ་པར་ཐར་པའི་སྙིང་པོ་ཙམ་བཏུས་པ་ཡིན་ནོ།
རྒྱུད་འཛིན་གྱི་གཙོ་བོ་མཁས་བའི་དབང་པོ་ཙནྡྲ་ཤྲཱི་རཏྣ། རྡོ་རྗེ་འཛིན་པ་རིན་ཆན་དཔལ་གྲུབ།
མཁས་གྲུབ་མགོན་པོ་རྒྱལ་མཚན་སོགས་མཐའ་ཡས་སོ། །མན་ངག་ལ་མཁས་པའི་སྐབས་སོ། །དེ་ལྟར་ཕྱི་ཐ་སྙད་རིག་པ་ལ་བཀའ་བབས་ཀྱི་བུ་ཆེན་བཞིན། ནང་རིག་པ་མདོ་ལ་གསུམ་དང་།
སྔགས་ལ་ལྔ་སྟེ་ཀུན་དྲིལ་པས་ཐུགས་སྲས་བུ་ཆེན་བཅུ་གཉིས་བྱོན་པའོ། །གཉིས་པ་འཁོར་དག་པ་རྣམ་བརྒྱུད་བྱོན་ཚུལ་ལ་གསུམ་སྟེ། མཆོད་གཡོག་དགེ་བཤེས

གཉིས་བྱོན་ཚུལ། དགེ་སློང་ཆེན་པོ་བཞི་བྱོན་ཚུལ། སྐུའི་རིམ་གྲོ་པ་གཉིས་བྱོན་ཚུལ་ལོ། །དེ་ཡང་གསོལ་འདེབས་ལས། ཉེར་གནས་བཤེས་གཉེན་འཇམ་དབྱངས་ཚེ་དབང་ཟུང་། །སྐྱབས་མཆོག་བསོད་ནམས་གྲུབ་དོན་གྲུབ་དཔལ།
།བདེ་རྒྱལ་མཆོད་གཡོག་གཙོ་བོ་གནས་བརྟན་བཞི། །དམ་པའི་ཞབས་འབྲིང་དྲུག་ལ་གསོལ་བ་འདེབས། །གོང་གསལ་བཞི་ནས་དགེ་སློང་མིག་གཅིག་པུ། །དཔེ་གཉེར་གཟིགམས་གཡོག་གཏོར་བཤོམ་བསོད་ནམས་གྲུབ།
།དམ་པའི་ཅོས་ཀྱི་དུང་འབུད་རིན་ཆེན་སྐྱབས། །རིམ་གྲོར་བརྩོན་མཛད་གཉིས་ལ་གསོལ་བ་འདེབས། །ཞེས་པས་དོན་བསྟན་པའོ། །དང་པོ་ནི། ཉེར་གནས་བཤེས་གཉེན་འཇམ་དབྱངས་ཚེ་དབང་ཟུ་། །ཞེས་པ་སྟེ།
མཆོད་གཡོག་པ་དགེ་བའི་བཤེས་གཉེན་དུས་འཁོར་བ་འཇམ་དབྱངས་དཀར་པོ་ནི། འཕགས་པའི་གནས་བརྟན་ཆེན་པོ་ནགས་ན་གནས་ཀྱི་སྤྲུལ་པ་ཡིན་པར་གྲགས་ཤིང་། སྐུཚེ་འདིར་མདོ་སྔགས་ཡོངས་རྫོགས་ཀྱི་དགེ་བཤེས་ཆེན་པོར་གྱུར།
སྡོར་དཀར་གདན་གཅིག་མའི་བརྟུལ་ཞུགས་འཛིན། སྐབས་ཤིག་ཁོང་ལ་བསམ་ཡས་རྒྱལ་པོས་བར་གཅོད་བརྩམས་ཏེ་སྣར་ཐང་མཁན་ཆེན་པ་དང་། ས་སྐྱའི་གནས་དྲུག་མཁན་ཆེན་པ། །སློབ་དཔོན་འཇམ་དཀར་བ་ཁྱེད་གསུམ་པའི་དགོན་པ་བྱང་འཇག་ཐང་གི་མཁན་སློབ་ལ་གདན་འདྲེན་ཞུ་རུ་ཡོང་པ་ཡིན་པས་འབྱོན་དགོས་ཟེར་ནས་རྒྱལ་པོ་ཁོ་རང་དངོས་སུ་བྱུང་བ་ལ།
དེར་ཇོ་བོ་རྡོ་རྗེ་རི་ཕུག་མས་བར་བྱས་ནས་སྔོན་ལ་ས་སྐྱ་དང་སྣར་ཐང

བསྐོར་ཤོག །མར་ལམ་ངེད་ཀྱིས་ཁོང་སྤྲོད་པའི་ཁག་ཁུར་བྱེད་ཟེར་ནས་བརྫངས། སློབ་དཔོན་འཇམ་དཀར་བ་ཁྱོད་རང་འགྲོ་འདོད་ན་ནི་དེ་ཀ་ཡིན་མོད། མི་འདོད་ན་ཐུགས་སྲས་ལོ་ཙཱ་བ་ལ་གཟུངས་གྲྭ་ལྔའི་དབང་བསྐུར་ཞིག་ཞུས་ནས་སྲུང་བ་ཞིག་ཐོགས་ཟེར།
དེ་དུས་ཐུགས་སྲས་པ་དབང་བསྐུར་བ་མི་མཛད་པས། ཁོང་གིས་དབང་གནང་བར་ཞུས་པས་ཞལ་ཕྱིས་མ་བཞེས། དེར་དུས་ནས་ང་ལ་རྒྱུ་མཚན་འདི་འདྲ་འདི་ཚུལ་བྱུང་ཞུས་པས།
ད་འོ་ན་ལོས་བྱེད་གསུངས་ནས་གཟུངས་གྲྭ་ལྔའི་དབང་བསྐུར་མཛད། འཁོར་ལོ་བཏགས་པས། ལྷ་འདྲེ་ཁོ་ཡོངས་ཀྱང་སློབ་དཔོན་འཇམ་དཀར་བ་མ་མཐོང་། སློབ་དཔོན་པས་ལྷ་འདྲེ་ཁོ་མཐོང་ཡང་བར་ཆད་ཀྱིས་མ་ཚུགས་སོ།
།སྣར་ཐང་མཁན་ཆེན་དང་། གནས་དྲུག་མཁན་ཆེན་པ་གཉིས་ནི་དེ་ནས་ཟླ་བ་གཉིས་ཙམ་ནས་གཤེགས་འདུག་ཟེར། དེ་ཆོས་རྗེ་ཐམས་ཅད་མཁྱེན་པས་གསན་ཏེ། ཐུགས་སྲས་ལོ་ཙཱ་བ་ལ་ཉིད་ཀྱིས་དབང་བསྐུར་བ་ཡིན་ནམ་གསུངས།
རྒྱུ་མཚན་རྣམས་ཞིབ་པར་ཞུས་པས། ཨ་ཀ་ཁ་ཁོང་དགེ་བཤེས་ཁྱད་འཕགས་ཡིན་པས་དེ་འདྲ་བྱུང་ན་མི་བྱེད་པའི་ཐབས་ཡང་མི་འདུག །གཞན་ངེད་ཡོད་རིང་ལ་དབང་དེ་མ་བྱས་ན་ལེགས་པ་ཡོད་ཏེ་ཚར་གསུང་ངོ་།
།ཆོས་རྗེ་ཉིད་ཀྱིས་ཀྱང་ཆོས་ཤེས་ལ་ཉམས་སུ་མྱོང་བ་རྒྱལ་སྲས་ཐོགས་མེད་འདི་ཡིན་ཅེས་བསྔགས་པ་མཛད་པས། ཁོང་གིས་རྗེས་སུ་དངུལ་ཆུ་རྒྱལ་སྲས་རིན་པོ་ཆེའི་ཞབས་ལའང་གཏུགས་ཏེ།

ཕྱིས་དེ་ཉིད་ཀྱི་སློབ་མའི་གཙོ་བོ་རྒྱ་འཇམ་དཔལ་གསུམ་གྱི་ནང་མཚན་གཅིག་ཏུ་ཡང་གྱུར་ཏོ། །གཉིས་པ་དགེ་བའི་བཤེས་གཉེན་ཡོ་ག་བ་རིན་ཆེན་ཚེ་དབང་ནི། སྤྱིར་མདོ་རྒྱུད་ཐམས་ཅད་དང་ནང་ཚུལ་རྣལ་འབྱོར་རྒྱུད་ཀྱི་སྐོར་ལ་མཁས་པ་ཆེན་པོར་གྲགས།
ཆོས་རྗེའི་ཕྱག་བཞེས་རྣམས་ལ་རེག་གཟིགས་དང་། ཁྱད་པར་བླ་མ་བསོད་ནམས་འོད་ཟེར་དང་། དགེ་བའི་བཤེས་གཉེན་ནམ་མཁའ་དྲི་མེད་གཉིས་ཀྱིས་བསྐུལ་ནས་རྡོ་རྗེ་འབྱུང་བའི་ལག་ལེན་རིན་ཆེན་བསམ་འཕེལ་གྱི་དཀའ་འགྲེལ་ལེགས་བཤད་རྨད་བྱུང་བ་སོགས་ཡོ་ག་ལ་ཡིག་ཆ་ཡང་མང་དུ་མཛད་ཅེས་གྲགས་སོ།
།མཆོད་གཡོག་པ་གཉིས་ཀྱི་སྐབས་སོ། །གཉིས་པ་ནི། སྐྱབས་མཆོག་བསོད་ནམས་གྲུབ་པ་དོན་གྲུབ་དཔལ།
བདེ་རྒྱལ་མཆོད་གཡོག་གཙོ་བོ་གནས་བརྟན་བཞི། །ཞེས་བྱུང་བས་དགེ་སློང་ཆེན་པོ་བཞི་ནི། མཁས་པ་སྐྱབས་མཆོག་དཔལ། བླ་མ་དགེ་སློང་བསོད་ནམས་གྲུབ། སློབ་དཔོན་དོན་གྲུབ་དཔལ།
སློབ་དཔོན་བདེ་རྒྱལ་ལོ། །དེ་རྣམས་ཆོས་རྗེའི་དྲུང་དུ་བསྙེན་རྫོགས་པ་སུ་བྱུང་ཡང་དད་དགེ་མཛད། དེ་ཡང་ཆོས་རྗེ་ཉིད་ཀྱི་ལས་ཆོག་དྲི་མ་མེད་པའི་འཕྲེང་བ་མགོ་མཆོད་བརྗོད་ནས།
མཇུག་རྫོགས་པ་ཀུན་ཚང་རྒྱས་པ་སེར་བཞག་འབྲིང་། སེར་ཆོས་གཉིས་བཞག་བསྡུས་པ་སྟེ། བློ་ནུས་དུས་སྐབས་དང་སྦྱར་ནས། རྒྱས་འབྲིང་བསྡུས་གསུམ་ཉམས་སུ་བླང་། ཞེས་བྱ་བའི་དོན་སྐབས་སུ་གང་འབྲེལ་སྣ་ཚོགས་མཛད་པས་དེ་རྣམས་བློ་ལ་མེད་ན་དགེ་སློང་བྱས་ནས་ལས་ཆོག་རེ་ཡང་མི་ཤེས་ཞེས་བཀའ་བཀྱོན

པར་མཛད་པས། ཁ་སྐོང་གི་དགེ་འདུན་ཉི་ཤུ་རྩ་གྲངས་རེ་ཙམ་ཚོགས་འོང་སྟེ། ལས་ཆོག་བློ་ལ་མེད་པ་ལ་དེར་འདུ་མཁན་མི་འོད་གསུང་སྐད། དེ་ལྟར་ན་གོང་གི་དགེ་སློང་བཞི་ནི་སྦྱངས་པའི་ཡོན་ཏན་བཅུ་གཉིས་ཀྱིས་མཛེས་ཤིང་།
བཙུན་པ་བརྟན་པའི་ཡོན་ཏན། མཁས་ཤིང་ཕན་ཐོགས་པའི་ཡོན་ཏན་ཏེ་བརྟན་མཁས་ཀྱི་ཡོན་ཏན་གཉིས་དང་ལྡན་པའི་དགེ་བའི་བཤེས་གཉེན་ཁོ་ནའོ། །གནས་བརྟན་བཞིའི་སྐབས་སོ། གསུམ་པ་ནི། གོང་གསལ་བཞི་ལས་དགེ་སློང་མིག་གཅིག་པུ།
།དཔེ་གཉེར་གཟིམས་གཡོག་གཏོར་བཤོམས་བསོད་ནམས་གྲུབ། །ཅེས་འབྱུང་བས། དེ་ཡང་གོང་གི་དགེ་སློང་བཞིའི་ནང་ཚན་བླ་མ་དགེ་སློང་བསོད་ནམས་གྲུབ་འདི་ནི། སྐུ་ཚེ་མང་པོའི་གོང་ནས་ཀུན་མཁྱེན་ཡབ་སྲས་གཉིས་ཀྱིས་རྗེས་སུ་བཟུངས།
དུས་འདིར་སྐུ་ཞང་པའི་ནང་བློན་དཔོན་སྐྱ་ཆེན་པོའི་སྲས་སུ་འཁྲུངས། སྐུ་གཞོན་ནུ་ནས་ཆོས་རྗེ་ཐམས་ཅད་མཁྱེན་པའི་ཉེ་གནས་ཀྱི་ཐ་ཆུང་གཏོར་གསོས་འབུལ་བ།
ཐ་ན་ཆབ་སྒྲོན་པ་སོགས་ནས་ཕྱིས་རིམ་གྱིས་ཕྱག་དཔེའི་དོ་དམ། གཟིམས་གཡོག །གཏོར་བཤོམ་སོགས་ཚད་མ་མཛད། ཆོས་རྗེའི་དྲུང་ནས་ཀྱང་རབ་ཏུ་བྱུང་བ་དང་བསྙེན་པར་རྫོགས་པའི་བར་ཐམས་ཅད་མཛད།
རྗེས་སུ་ཐུགས་སྲས་ལོ་ཙཱ་བ་ལ་གདན་ས་གཏད་པའི་གོང་དུ་ཇ་གཅིག་གསོལ་བའི་གྲྭར་ཡབ་སྲས་གཉིས་ཀྱི་འཕྲོས་ལ། བསོད་ནམས་གྲུབ་ཁྱེད་ཀྱང་གླེང་མོ་འདི་རྣམས་ཉན་གྱིན་ཇ་དྲངས་པས་རྒྱུ་མཚན་ཆེན་པོ་ཡོད་པ

ཡིན་། འོ་ད་ནི་ངེད་ཀྱི་ན་ཚོད་ཀྱང་ཡོལ། ཐོས་བསམ་སྒོམ་གསུམ་གྱིས་བསྟན་པ་དང་། འབྲེལ་བ་དངོས་སུ་ཡོད་པ་རྣམས་ཀྱི་དོན་ཡང་བྱས་ཟིན། འགའ་ཞིག་གི་དོན་བྱེད་པ་དང་བསྒོམ་པར་བྱ་བའི་དོན་མངོན་དུ་བྱུ་ཞིང་།
བརྒྱུད་ནས་གདུལ་བྱ་དང་བསྟན་པ་འཛིན་པ་ལ་ཉིད་ཀྱིས་གོས་འདིར་སྡོད་ལ་འགྲོ་བའི་དོན་གྱིས་ཤིག །འདིའི་རྒྱུ་མཚན་དགེ་སྡིངས་སུའང་འདི་ལྟ་བུ་ཞིག་བྱས་ནས། སེམས་ཅན་གྱི་དོན་གཅིག་ནས་གཅིག་ཏུ་བརྒྱུད་དེ་བྱ་རྒྱུ་ཡིན་ནའང་།
རྟེན་འབྲེལ་ཕྲ་མོ་ཞིག་འཕྱུགས་པར་འདུག་པའི་རྒྱུ་མཚན་གོ་མཆིས། དེའི་རྒྱུ་མཚན་རྣམས་བསོད་ནམས་གྲུབ་ལ་རྟིང་དུ་གླེང་མོ་ཡོང་པ་ཡིན་ནོ་ཨང་གསུངས། དེ་ལྟར་ནང་དུ་ཡབ་སྲས་གཉིས་བཀའ་གྲོས་དེ་བཞིན་མཛད།
གཞན་སྣང་དུ་སྙིམ་པའི་མེ་ཏོག་ལས་འབྱུང་བ་ལྟར། གདན་སའི་འོས་འཐུསཐུསཔ་སོགས་མཛད་དོ། །གདན་ས་གཏད་གྲུབ་ནས་རེ་ཞིག་ནས་བླ་མ་དགེ་སློང་བསོད་ནམས་གྲུབ་ཀྱིས་ཆོས་རྗེའི་ཞབས་ལ་བྱུག་པ་ཞུ་ཡིན་ཡོད་ཙ་ན།
འོ་ཅག་གི་གདན་ས་བསྐོས་པ་ལ་མི་རྣམས་ཅི་ཟེར་བ་གདའ་གསུང་། ཁོང་དགེ་བའི་བཤེས་གཉེན་ཆེན་པོ་ཐམས་ཅད་ནི་འདི་ཁ་རང་ཡིན་ཤིན་ཏུ་ལགས་གསུང་བ་གདའ་ལགས།
ནང་སོ་ཡོན་བདག་པ་རྣམས་དང་མི་མང་བྱིངས་ཚོ། ཆོས་རྗེ་དུས་གསུམ་མཁྱེན་པ་ཡིན་པ་ལ། གདན་སའི་ཆ་འདི་མ་དགོངས་པ་ཡིན་པ་འདྲ་ཟེར་གྱིན་གདའ་ལགས་ཞུས་པས། དུས་ངན་སྙིགས་མའི་སེམས་ཅན་རང་ངོས་ནས་གང་ཟག་གི་ཆེད་འཛིན་པ་འདི་ཁའོ་རྒྱལ་བར་གདའ།
ཁྱོད་རང་ལ་ཡང

སྐྱེ་བ་སྔ་མའི་དགེ་སྦྱོར་ལ་བརྟེན་པའི་འདི་པས་དྲག་པ་གཅིག་རེ་བ་ཡིན་ནའང་གསལ་པོ་མི་འདུག །སྔོན་གྱི་དུས་སུ་བླ་མའི་དཀོར་ཞིག་ལ་འབགས་པའི་སྐྱོན་བྱུང་ཚོད་དུ་གདའ། ཁོང་ལ་ཁྱོད་ཀྱང་ཞབས་ཏོག་ཆེ་བ་གཅིག་ཡིན།
ཁྱོད་རང་ལོ་གཅིག་གཉིས་ཁོང་གི་ཉེ་གནས་གྱིས་ཤིག །དེ་ནས་མི་ནུས་ན་ངེད་ཀྱི་ཟླ་ལ་བསྡང་བས་ཆོག་ཅེས་གསུངས་ནས་བླ་མ་དགེ་སློང་བསོད་ནམས་གྲུབ་ཐུགས་སྲས་ལོ་ཙཱ་བའི་ནེ་གནས་མཛད་དགོས་པ་བྱུང་ངོ་།
།དེ་ནས་བླ་མ་དམ་པ་བསོད་ནམས་རྒྱལ་མཚན་གྱིས་ཆོས་རྗེ་ཡབ་སྲས་འབྲས་ཡུལ་སྐྱེད་མོའི་ཚལ་དུ་གདན་དྲངས་ནས། དཔོན་སློབ་སུམ་ཅུ་ཙམ་བྱོན་པས། ཀྱི་འཕྲད་ན་མར་ཕེབས་པའི་ཚེ། །ཁལ་མ་དང་དགེ་འདུན་བྱིངས་ལ་ཁྱེད་རང་རྣམས་སྔོན་ལ་སོང་།
ངེད་གདན་ས་བ་དང་བསོད་ནམས་གྲུབ་རྣམས་རྟིང་ལ་ཡོང་ངོ་གསུང་ནས་རྗེས་ལ་བྱོན་པའི་དུས་སུ། ཆོས་རྗེའི་གསུང་ནས། ཁྱེད་དཔོན་སློབ་གཉིས་ཀྱིས་ས་ཕྱོགས་འདིའི་ཡར་མར་རྣམས་ལ་འགྲིམ་འགྲུལ་ཇི་སྙེད་ཅིག་བྱས་པ་ཡིན་ཏེ་དྲན་ནོ་གསུང་།
ཐུགས་སྲས་པས་ཐར་ཐོར་དྲན་ཞུས། བླ་མ་དགེ་སློང་བསོད་ནམས་གྲུབ་ཀྱིས་ཅི་ཡང་མ་ཞུས་པས། འདི་ལ་འདི་བས་དྲག་པའི་རེ་བ་ཡོད་པ་ཡིན་ཏེ་གསུང་ཡབ་སྲས་གཉིས་ཀར་བཞད་མོ་མཛད་ཀྱིན་འདུག
།དམུ་མདའི་ཐང་དཀྱིལ་ན་ཕ་བོང་གཅིག་གི་སྟེང་དུ་སྐུ་མཉེལ་གསོས་ནས་བཞུགས། ཐུགས་སྲས་རྗེས་འཁར་བསིལ་གྱི་ཡུ་བས་ཕ་བོང་དེའི་འོག་གྲུས་ནས།
དུང་ཕྲེང་རུལ

འཕྲོ་གཉིས། མ་ན་ཧུ་མ་རུལ་བ་གཅིག །ཟངས་ཀྱི་ལྕུག་ཕྲན་སོར་གཉིས་ཙམ་པ་ཞིག་འདུག་པ་རྙེད་ནས། དེ་རྣམས་ཕྱག་ཏུ་བཟུང་ནས་བླ་མ་དགེ་སློང་བར་འདི་དག་ངོ་ཤེས་པར་གདའ་ཡེ་གསུངས་པས་མི་ཤེས། ངའི་ཡིན་ནམ་སྙམ་པ་བྱེད་པ་གཅིག་བྱུང་ཟེར།
ཐུགས་སྲས་རྗེའི་ཞལ་ནས། འདི་འདྲ་ལ་བརྟེན་ནས་སྔར་གྱི་ཉམས་སད་པ་འདྲ་བ་ཡོང་བ་ཡིན་ཏེ་ཞུས་པས། ཆོས་རྗེ་ཐམས་ཅད་མཁྱེན་པས་དེ་མི་ཡོང་བའི་རྟེན་འབྲེལ་དུམ་ཙམ་ཕྱུགས་ཚོད་གདའ།
དེ་ལས་རྟེན་སྒམ་གྱི་གའུ་དེ་གནད་ཆེ་བ་ཡིན་ཏེ། ད་ཉིད་ཀྱི་ཁོང་ལ་དེའི་རྒྱུ་མཚན་ཤོད་ཅིག་གསུངས་ཏེ་བཞེངས་ནས་བྱོན། དེ་ནས་ཐུགས་སྲས་རྗེས་བླ་མ་དགེ་སློང་བསོད་ནམས་གྲུབ་ལ་འོ་སྐོལ་གཉིས་ཀྱིས་ཤམ་འབར་དུ་སྟོད་ཕྱོགས་ནས་ཡོང་བའི་དགེ་བཤེས་རང་རབ་ལ་དུས་འཁོར་གྱི་བཤད་པ་དང་།
རྡོ་རྗེ་འཕྲེང་བའི་དབང་བྱེད་པ་ལ་ཟླ་བ་འགའ་བསྡད། དེ་ནས་ཨེ་དམར་དུ་ཡོང་བའི་ལམ་དུ་དམུ་བའི་ཡོན་བདག་མང་པོས་ལ་ཁར་བསྒུགས།
མ་ད་ནའི་ཚོགས་འཁོར་མང་པོ་བྱུང་བས་ཉིད་བཟི། ཁལ་མ་དང་གྲོགས་རྣམས་སྔོན་ལ་ཐེགས་ནས་རྐང་ཐང་གཅིག་དང་རང་རེ་གཉིས་རྗེས་ལ་ཡོང་པས། ཉིད་རྟ་ཁར་མ་ཆགས་པར་ངེད་ཀྱིས་ཕ་བོང་འདིའི་རྩར་བབས་པས་ཡུན་རིང་པོ་ཞིག་གཉིད་དུ་སོང་།
དེའི་དུས་ཉིད་ཀྱི་ལག་པ་ལ་ཐོད་འཕྲེང་སྐོར་གཅིག་གི་དཀྱིལ་ན་དུང་གཅིག་བཙུད། མདུད་འཛིན་ལ་མན་ཧུ་དང་དུང་ཅིག་བྱས། ཟངས་ཀྱི་འཇུར་མིག་འདི་ཕྲེང་བ་ལ་བརྒྱུས་ནས་གྲངས་འཛིན་བྱས་པ་གཅིག་འདུག་པ་ངས་འདིར་སྦས་བཞག

པ་ཡིན། གཞན་ཐོད་འཕྲེང་རྣམས་ནི་རུལ་ནས་ཤུལ་ཡང་མི་གདའ་དེ་དྲན་ནེ་གསུངས་པས་ཅི་ཡང་མ་དྲན་ཀ་ཞུས། དེར་ཆོས་རྗེའི་ཞལ་ནས། རྒྱུ་འགྲུབ་དེ་ཙམ་གྱི་བག་ཆགས་བཞག་ནས་དེ་ཁ་མ་ལེགས་པ་ཡིན་ནོ་གསུང་།
དེ་ནས་འབྲས་ཡུལ་དུ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་དུས་འཁོར་ཞོར་ལ་གསན། གསང་འདུས་རིམ་ལྔའི་ཁྲིད་ལ་ཟླ་བ་གསུམ་ཛད་ནས་ཞུས་པས། དེ་དུས་དགེ་སློང་བསོད་ནམས་གྲུབ་ཀྱིས་ཀྱང་ཞོར་ལ་འཁྲིད་ཞུས་ནས་བསྒོམས་པས།
སྐྱེ་བ་སྔ་མའི་དགེ་སྦྱོར་གྱི་དོན་མངོན་དུ་གྱུར་ཏེ། ཚེ་སྔ་ཕྱིའི་དཔོན་སློབ་རྣམས་ཀྱི་འབྲེལ་ཚུལ་དང་། ཁ་ཁ་སངཁ་སིང་ཐུགས་སྲས་རྗེས་གསུངས་བའི་རྒྱུ་མཚན་ཐམས་ཅད་དྲན་གསོས་ནས།
ཆོས་རྗེ་ཡབ་སྲས་ཀྱི་དྲུང་དུ་ཞུས་པས། ཐུགས་དགྱེས་ནས་འོ་དེ་ཙམ་རེ་དགོས། དེ་མ་བྱུང་ན་ཆོས་ལ་ངེས་ཤེས་མི་སྐྱེ། རྒྱུ་འབྲས་ཐེ་ཚོམ་གྱི་གཞིར་སོང་ནས་སངས་རྒྱས་ཀྱི་ལམ་བཙལ་ཡང་མི་རྙེད་པ་ཡིན་གསུང་ངོ་།
མདོར་ན་དུས་དེ་ཉིད་ནས་བརྩམས་ཏེ་སྔོན་སྦྱངས་ཀྱི་འཕྲོ་སད། ཉམས་རྟོགས་ཁྱད་པར་ཅན་ཐུགས་ལ་འཁྲུངས། བླ་མའི་ཞབས་ཏོག་ཁོ་ན་གལ་ཆེ་བར་དགོངས་ནས་ཆོས་རྗེ་ཐམས་ཅད་མཁྱེན་པ་ཡབ་སྲས་གཉིས་དང་སྐད་ཅིག་ཀྱང་མི་འབྲལ་བའི་ཉེ་གནས་ཀྱི་གཙོ་བོ་མཛད་དོ།
།དེའི་སྟོབས་ཀྱིས་ས་ལམ་གྱི་ཡོན་ཏན་ཐམས་ཅད་གོང་ནས་གོང་དུ་གྱུར་ཏེ་ཕྱིས་དེ་ཉིད་ཀྱི་སྐྱབ་མཁན་ཆེན་ཐམས་ཅད་མཁྱེན་པ་འཇམ་པའི་དབྱངས་མཁྱེན་བརྩེའི་དབང་ཕྱུག་ཡིན་པར་གསུངས

སོ་། གཉིས་པ་ནི། དམ་པའི་ཆོས་ཀྱི་དུང་འབུད་རིན་ཆེན་སྐྱབས། །ཞེས་དགེ་བའི་བཤེས་གཉེན་རིན་ཆེན་སྐྱབས་ནི། ཆོས་དུང་སྒྲོག་པ་སོགས་མཛད་ལ། གཞན་ཡང་ཆོས་རྗེ་ཉིད་ཀྱི་སྐུའི་རིམ་གྲོ་ལ་བརྩོན་པར་གྱུར་ཏོ།
།དུས་ཕྱིས་མདོ་ཁམས་སྨད་ཀྱི་བསྟན་འགྲོའི་དཔུང་གཉེན་ཀུན་མཁྱེན་འཇམ་དབྱངས་བཞད་པ་དཀོན་མཆོག་འཇིགས་མེད་དབང་པོ་ཞྭ་ལུ་རི་ཕུག་ཏུ་བྱོན། ཆོས་ཁྲི་ཐང་ཁའི་བུ་སྟོན་ང་འདྲ་མའི་དྲུང་དུ་གསོལ་འདེབས་ཚིགས་སུ་བཅད་པ་འགའ་བརྩམས།
དེར་གསུང་གླེང་ལ་ང་ཉིད་བུ་སྟོན་ཐམས་ཅད་མཁྱེན་པའི་འཁོར་ན་དུང་འབུད་པ་ཞིག་བྱས་སམ་ཞེས་གསུངས་ཟེར་ཏེ། གཞན་གྱིས་སྒྲོ་བཏགས་པ་མ་ཡིན་པ་གསུངས་ངེས་ཅན་ཡིན་ན།
གོང་གི་ཆོས་དུང་སྒྲོག་པ་དེ་ཡིན་པར་ངེས་ཤིང་། དེ་ལྟར་ན་སྐུ་ཆེ་བའི་ཡོན་ཏན་དེ་ཙམ་གྱིས་ཤེས་སོ། །རིམ་གྲོ་བ་གཉིས་ཀྱི་སྐབས་སོ། །འཁོར་དག་པ་རྣམ་བརྒྱད་ལ་མཆོད་གཡོག་པ་གཉིས།
དགེ་སློང་བཞི། རིམ་གྲོ་བ་གཉིས་ཞེས་བརྒྱད་བགྲངས་ཀྱང་བླ་མ་དགེ་སློང་བསོད་ནམས་གྲུབ་གཉིས་སུ་གྱུར་པས་དག་པ་རྣམ་བདུན་ཚང་ངོ་། །དེ་ལྟར་གོང་དུ་བསྟན་པ་རྣམས་ནི། བུ་ལུགས་ཞེས་གྲུབ་མཐའ་འབུར་དུ་དོད་པའི་བཀའ་སྲོལ་བཟུངས་ཏེ་ཆོས་རྒྱུན་སྤེལ་བར་མཛད་པའི་བརྒྱུད་འཛིན་གྱི་གཙོ་བོར་གྱུར་བའོ།
།དེ་ལས་གཞན་པའི་དངོས་སློབ་རགས་རིམ་གྱི་མཚན་ཙམ་སྨོས་ན་འདི་ལྟར། འཇམ་པའི་དབྱངས་ཀྱི་སྤྲུལ་པ་གཉིས་ནི།
ཆོས་རྗེ་དོན་ཡོད་རྒྱལ་མཚན་དང་། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གཉིས་སོ། །སྤྱན་རས་གཟིགས་ཀྱི་སྤྲུལ་པ་གཉིས་ནི། བྱང

སེམས་བསོད་ནམས་གྲགས་པ་དང་རྒྱལ་སྲས་ཐོགས་མེད་བཟང་པོ་གཉིས་སོ། མཐའ་འཁོབ་འདུལ་བའི་པཎ་གྲུབ་གཉིས་ནི། ཁ་ཆེ་པཎྜི་ཏ་སུ་མ་ན་ཤྲཱི་དང་ཏཱི་ཤྲཱི་ཆེན་པོ་བསོད་ནམས་བློ་གྲོས་གཉིས་སོ། གཞན་ཡང་ས་སྐྱ་པཎྜི་ཏ་གཉིས་པ་དྲུང་ཆོས་བསྟོད་ཚིག་མེ་ཏོག་ཕྲེང་བ་མཛདཀྱི་རྒྱལ་མཚན།
བླ་མ་འདིས་ལྟ་བ་འཁྲུངས་ཚུལ་གཉིས་བྱུང་སྟེ་ཕྱི་མ་དེ་ཆོས་རྗེ་ཐམས་ཅད་མཁྱེན་པའི་བཀའ་དྲིན་ལས་དབུ་མའི་ལྟ་བ་འཁྲུལ་མེད་རྙེད།
སྔོན་མ་དེ་དོལ་པོ་བས་བསྐྱངས་ཞེས་གྲགས་རྒྱུད་སྡེ་སྤྱི་རྣམས་རྩོམ་པའི་བསྒྲུབ་པ་མཛད།ལོ་ཙཱ་བ་བློ་གྲོས་དཔལ། ལོ་ཙཱ་བ་འདིས་ཆོས་རྗེའི་གསུང་ལ་ཟིན་བྲིས་སོགས་མང་དུ་མཛད་ཅེས་གྲགསཆུབ་རྩེ་མོ།
།སྟག་ལུང་ལོ་ཙཱ་བ་ཤཱཀྱ་བཟང་པོ། མཚུངས་མེད་གཡག་སྡེ་པཎ་ཆེན། སྔགས་འཆང་གཡུང་སྟོན་ཞྭ་ལུའི་མཉེ་མཆོད་ཀྱི་འཆམས་སྲོལ་བཙུགརྡོ་རྗེ་དཔལ། འབའ་རབ་རྒྱལ་མཚན་པའི་རྣམ་སྤྲུལ་དུ་ཆོས་རྗེ་ཉིད་ཀྱིས་ལུང་བསྟནདཔལ་བཟང་།
ཤངས་པ་དགེ་བསྙེན་ཡོངས་འཇམ་དཔལ་གསར་ལྡན་གྱི་དཀྱིལ་ཆོག་སོགས་མཛད།གྲགས་རྒྱལ་པོ། བླ་མ་རྫ་པ་རིན་ཞྭ་ལུ་ཁུལ་དུ་བྱུང་ཞིང་མཐུ་ཆེ་བར་གྲགས།པོ་ཆེ།
དྭགས་སྒམ་པོ་པཔོཆོས་ཀྱི་སེངྒེ། གནས་རྙིང་པ་རིན་ཆེན་ཏོག །རྩིས་ཀྱི་མཁན་པོ་ནམ་མཁའ་རིན་ཆེན། སྟག་སྟོན་གཞོན་ནུ་དཔལ། རྣལ་འབྱོར་བྱང་ཆུབ་སེང་གེ། དགེ་བཤེས་ཟུར་ཆར་བ། མཁན་པོ་སྤྱི་བོ་ལྷས་པ།
མཁན་ཆེན་ཁྲོ་ཕུ་བ་བསོད་ནམས་སེང་གེ །ཆུ་མིག་མཁན་པོ་དཀོན་མཆོག་དཔལ། ཚལ་པ་ཐམས་ཅད་མཁྱེན་པ་སི་ཏུ་དགེ་བའི་བློ་གྲོས། མཁན་ཆེན་གྲོས་པ་ཆེན་པོ། ལུང་རིགས་འཛིན་པ་བསམ་གྲུབ་དཔལ

མཁན་ཆེན་དྲང་པོ་ལུང་པ། བ་རི་བ་གྲགས་པ་རིན་ཆེན། དགེ་བཤེས་བློ་ལྡན་བཟང་པོ། ཡར་ཀླུངས་ཆོས་དཔལ་མགོན་པོ། མཁན་ཆེན་ནམ་མཁའ་བློ་གྲོས། བླ་མ་སངས་རྒྱས་གྲགས་པ། སློབ་དཔོན་དར་མ་བྱང་ཆུབ། དྲུང་དངོས་གྲུབ་རྒྱལ་མཚན།
ཡོག་པ་འཇམ་དཔལ་གྲུབ་བཟང་མཛདརྒྱལ་མཚན། ། དུས་འཁོར་བ་ཤཱཀྱ་དཔལ། བླ་མ་རྡོ་རྗེ་གཞོན་ནུ། མུས་པ་བདེ་ལེགས་བཟང་པོ། གུ་ཤྲཱི་ཀུན་དགའ་རིན་ཆེན་རྒྱལ་མཚན། འཇམ་དབྱངས་ཤཱཀྱ་རྒྱལ་མཚན།
བླ་མ་ཆོས་གྲགས་དཔལ་བཟང་གུ་ཤྲཱི། སི་ཏུ་བྱང་ཆུབ་རྒྱལ་མཚན། ཁྱུང་པོ་ཚུལ་ཤར་པ་ཆོས་ཀྱི་བདག་པོཁྲིམས་མགོན་པོ། ཤངས་དཀར་པ་ཆོས་རྗེའི་དྲུང་དུ་བྱམས་ཆོས་སོགས་བསླབསརིན་ཆེན་རྒྱལ་མཚན།
མཁན་ཆེན་ཤེས་རབ་རྡོ་རྗེ། རྟོགས་ལྡན་ཟླ་བ་སེང་གེ། ཆོས་རྗེ་དོན་གྲུབ་རིན་ཆེན། བླ་མ་མགོན་པོ་དཔལ་ཆོས་རྗེའི་རྣམ་ཐར་རིན་ཆེན་འགྲེལ་མཛདབ། མཁན་ཆེན་སྙེ་མོ་ཕུ་གདུང་དུ་འཁྲུངས་ནས་ཆོས་རྗེའི་དྲུང་དུ་རྒྱུད་སྡེ་བཞི་ལ་སྦྱངས་ཚོགས་པའི་གདན་སར་བསྐོས།གཞོན་ནུ་མགོན་པོ།
།ཆོས་ལུང་རྗེ་ཙོང་ཁ་པའི་བླ་མ་ཡིན།མཁན་ཆེན་བསྒོམ་གྱིན་བཞུགས་པ་ཚོགས་པའི་མཁན་པོར་གདན་དྲངས།གྲས་པ་རྒྱལ་མཚན།
མཁན་ཆེན་གྲགས་པ་ཚུང་དུས་སུ་འཁྲུངས་ནས་ཚོགས་པའི་མཁན་པོ་མཛད།བཤེས་གཉེན། དེ་ལ་སོགས་ཏེ་མཁས་གྲུབ་ཀྱི་སློབ་མ་རྒྱ་གར། རྒྱ་ནག། ཁ་ཆེ། བལ་པོ། ཧོར།

ཡུ་གུར། སོག་པོ། འགའ། བོད་ཀྱི་དབུས་གཙང་། མངའ་རིས། མདོ་སྟོད་སྨད་ལ་སོགས་མདོར་ན་འཛམ་བུ་གླིང་གི་ས་ཆ་ཕལ་ཆེར་ཁྱབ་པ་བྱུང་ངོ་། །དེ་ལྟར་བདག་ཉིད་ཆེན་པོ་དེ་དག་གི་རྣམ་པར་ཐར་པའི་རྗེས་སུ་ཞུགས་ཏེ།
རིག་པའི་གནས་ལྔ་དག་ལ་བསླབ་ཅིང་འདུན་པར་བྱའོ། དེ་ལྟར་ཡང་རྗེ་བཙུན་ས་པཎ་གྱིས། རང་བློ་ཤེས་བྱ་ཀུན་ལ་མ་སྦྱངས་ན། །ཐམས་ཅད་མཁྱེན་པ་ནམ་མཁའི་མཐའ་ལྟར་རིང་། །ད་ལྟར་དགོངས་ནས་རྒྱལ་དང་དེ་སྲས་ཀྱིས།
།ཤེས་བྱའི་གནས་ལ་སྦྱངས་ཞེས་ལེགས་པར་གསུངས། །ཞེས་སོ། གལ་ཏེ་མན་ངག་གི་དོན་ཅུང་ཟད་གཅིག་ལ་སྒྲིལ་ཏེ་སྒོམ་པས་ཆོག་གིས། དེ་ལྟ་བུའི་གནས་ལ་སྦྱངས་མི་དགོས་སོ་སྙམ་ན་ས་པཎ་གྱིས།
སྒོམ་ན་ཐོས་པ་མི་དགོས་ཞེས། །བླུན་པོ་བློ་རྒྱ་ཆུང་ངུ་སྨྲ། །ཐོས་བ་མེད་པས་སྒོམ་པ་ཙམ། །འབད་ཀྱང་དུད་འགྲོའི་སྒྲུབ་ཐབས་ཡིན། །ཅེས་སོ། །ཚེ་འདིར་ཡུན་ཏུང་ལ་ཤེས་བྱའི་གནས་དེ་དག་རྒྱ་ཆེ་བས།
དོན་ཁོང་དུ་ཆུད་པར་མི་འགྱུར་ཞིང་། ཅུང་ཟད་ཙམ་ཤེས་པས་ནི་ཚེ་ཕྱི་མ་སོགས་ལ་ཕན་པ་ཅི་ཡང་མེད་དོ་སྙམ་ན་ས་པཎ་གྱིས། རིག་པ་ནང་པར་འཆི་ཡང་བསླབ། །ཚེ་འདིར་མཁས་པར་མ་གྱུར་ཀྱང་། །ཕྱི་མར་གཞན་ལ་བཅོལ་བ་ཡིན།
།ནོར་ལ་རང་ཉིད་ལེན་པ་འདྲ། །ཞེས་གསུངས་སོ། །གཞན་ཡང་འདི་ལྟ་བུའི་ལོ་རྒྱུས་དག་མཉན་ཅིང་བཟུང་ནས་དམ་པ་གོང་མའི་ཡོན་ཏན་བརྗོད་པ་ལ་ཡང་སྦྱར་བར་བྱའོ། །རིམ་གྲོ་བསྐྱེད་དེ་དམ་པའི་ཆོས་ཉན་པ་ལ་ཡང་སྦྱར་བར་བྱའོ།
།མདོར་ན་རང་དང་གཞན་གྱི་དད

པ་ཡོངས་སུ་སྤེལ་བའི་ཐབས་སུ་སྦྱར་བར་བྱའོ། །དེ་ལྟར་ཡང་དཀོན་མཆོག་ཏ་ལའི་གཟུངས་ལས། དད་པས་སྔོན་འགྲོ་མ་ལྟར་བསྐྱེད་པ་སྟེ། །ཡོན་ཏན་ཐམས་ཅད་འབྱུང་ཞིང་འཕེལ་བར་བྱེད། །དྭོགས་པ་སེལ་ཞིང་ཆུ་བོ་རྣམས་ལས་སྒྲོལ།
།དད་པས་བདེ་བའི་གྲོང་ཁྱེར་མཚོན་པར་བྱེད། །ཅེས་སོགས་དད་པའི་ཕན་ཡོན་རྒྱ་ཆེར་གསུངས་པ་ལྟར་ཤེས་བར་བྱའོ། །འདིར་སྨྲས་པ། རིན་ཆེན་མཆོག་ཏུ་གྲུབ་པའི་ལྷུན་པོ་ལ། །རྒྱལ་སྲས་གསེར་རིའི་ཕྲེང་བས་ཡོངས་བསྐོར་བའི།
།ངོ་མཚར་བཀོད་པ་བལྟ་ལ་ཉི་ཟླ་ཟུང་། །དལ་མེད་འོད་ཀྱི་སྒྲོན་མེ་སྤོར་བ་བཞིན། །རིག་གནས་མདོ་རྒྱུད་གཞུང་ལུགས་ཕྱོགས་རེ་ལ། །བཀའ་བབ་སྟོབས་ཀྱི་བུ་ཆེན་ཞེས་བརྗོད་ཀྱང་།
།གཞུང་ལུགས་ཆ་ཀུན་རྫོགས་པའི་མཚན་མོའི་མགོན། །ཐུབ་བསྟན་ཆུ་གཏེར་བཞད་པ་ཁོ་ན་ཡིན། །མཁྱེན་པས་འཇམ་དཔལ་གཞོན་ནུའི་ཁེངས་པ་འཕྲོག། བརྩེ་བས་པད་དཀར་འཆང་བའི་རྗེས་སུ་འགྲོ།
།ནུས་པས་གསང་བའི་བདག་པོའི་དཔལ་ལ་འཁུ། །རེ་རེའང་དེ་ལྟའི་ཡོན་ཏན་ཁུར་དུ་ལྕི། །རྟོགས་བརྗོད་ལུས་ཀུན་ཚང་བའི་ནོར་བུའི་གཏེར། །དུས་ཀྱིས་བསྐལ་པབས་མ་ཐོན་གང་གི་ཚེ། །ལོ་རྒྱུས་འཁྲུལ་བའི་གཡའ་བྲལ་བཙོ་མའི་གསེར།
།ཐོས་བརྩོན་སྔོན་གོམས་བག་ཆགས་སྟོབས་ཀྱིས་བསྐྲུན། །ཨེ་མ་བདག་གི་ཀུན་མཁྱེན་ཡབ་སྲས་ཀྱི། །རྣམ་ཐར་བཻཌྰུར་དཀར་པོའི་ཐེམ་སྐས་ལ། །ཉེ་བར་འཛེག་པའི་སྐལ་བ་མཆོག་ཐོབ་ནས།
།ཐུབ་བསྟན་གསལ་བའི་སྒྲོན་མ་ཉིད་གྱུར་ཅིག །ཅེས་དཔལ་ལྡན་ཞ་ལུ་པའི་བསྟན་པ་ལ་བཀའ་དྲིན་ཆེ་བའི

བའི་སྐྱེས་བུ་དམ་པ་རྣམས་ཀྱི་རྣམ་ཐར་ལོ་རྒྱུས་ངོ་མཚར་དད་པའི་འཇུག་ངོགས་ཞེས་བྱ་བ་ལས། བུ་སྟོན་ཐམས་ཅད་མཁྱེན་པའི་ཐུགས་སྲས་རྣམས་ཀྱི་རྟོགས་པ་བརྗོད་པའི་སརྒ་སྟེ་གཉིས་པའོ།། །།ཁ་བའི་དུས་བུ་འཁྲིགས་པའི་ས་འཛིན་དག
།ཉི་གཞོན་འཆར་ཁའི་ཟེར་གྱིས་འཁྱུད་པ་བཞིན། །འཆི་མེད་གྲུབ་པའི་ལྷ་མོ་དང་སྒྲོལ་མ། །ཚེ་སྦྱིན་ཡིད་བཟིན་འཁོར་ལོས་ཤེས་རབ་སྩོལ། །ཞེས་ཚིགས་སུ་བཅད་པ་སྔོན་དུ་བཏང་ནས།
གསུམ་པ་བརྒྱུད་འཛིན་མཁས་གྲུབ་རིམ་བྱོན་གྱི་རྣམ་ཐར་ལོ་རྒྱུས་རྒྱས་བསྡུས་སྣ་ཚོགས་སུ་བཤད་པ་ལ་གཉིས་ཏེ། གསོལ་འདེབས་ཀྱི་ཚིག་ཟིན་ལྟར་བྱས་ནས་བཤད་པ་དང་། དེར་མ་འདུས་པ་ཁ་འགེངས་ཀྱི་ཚུལ་དུ་བཤད་པའོ།
།དང་པོ་ནི། གསོལ་འདེབས་ཤློོ་ཀརེ་དོན་ཚནགཉིས་དང་གསུམ་དུ་ཕྱེ་ནས་རིམ་བཞིན་འབྱུང་བ་འདི་ལྟར། ། ༑ །།གཞན་ཡང་བུ་སྟོན་ལུགས་འཛིན་རིམ་བྱོན་པ། །སྙན་པའི་གྲགས་པ་འབར་བའི་རྒྱལ་མཚན་འཆང་།
།སྐུ་ཞང་བཀྲ་ཤིས་གཡས་འཁྱིལ་རྒྱལ་མཚན་འཛིན། །མཚུངས་མེད་དམ་པ་གཉིས་ལ་གསོལ་བ་འདེབས། །ཞེས་སོ།།དང་པོ་མཁན་ཆེན་ཐམས་ཅད་མཁྱེན་པ་འཇམ་པའི་དབྱངས་གྲགས་པ་རྒྱལ་མཚན་དཔལ་བཟང་པོ་ནི།
བུ་སྟོན་ཐབས་ཅད་མཁྱེན་པའི་རྣམ་སྤྲུལ་དུ་ཡང་གྲགས་ཤིང་། དུས་འདིར་སྒོ་མོར་བི་ཞེས་བྱ་བའི་གྲུབ་ཐོབ་ཅིག་གི་དབོན་རྒྱུད་དུ་རབ་བྱུང་དྲུག་པའི་ཤིང་མོ་སྦྲུལ་གྱི་ལོ་ལ་སྐུ་འཁྲུངས།
སྐུ་གཞོན་ནུ་ནས་ཐུགས་སྲས་ལོ་ཙཱ་བའི་དྲུང་དུ། རབ་ཏུ་བྱུང་ཞིང

རྗེས་སུ་བསྙེན་རྫོགས་ཀྱི་མཁན་པོ་ཡང་དེ་ཉིད་ཀ་ཡིན། བུ་སྟོན་ཐམས་ཅད་མཁྱེན་པའི་ཐུགས་སྲས་བུ་ཆེན་རྣམས་བསྟེན་ནས་མདོ་རྒྱུད་ཀྱི་དོན་ལ་སྦྱངས་པ་རྒྱ་ཆེར་མཛད། ཁྱད་པར་ཐུགས་སྲས་ལོ་ཙཱ་བའི་དྲུང་དུ།
དེ་ཉིད་ལ་མངའ་བའི་ཆོས་ཕལ་ཆེར་བུམ་པ་གང་བྱོར་གསན་ཏེ་ཐུགས་ཀྱི་སྲས་གཅིག་པུར་གྱུར་བས། རྗེས་སུ་ཐུགས་སྲས་རྗེ་སྐུ་མྱ་ངན་ལས་འདའ་ཁར་ཡང་སྐུ་ཞང་ནམ་མཁའི་མཚན་ཅན་ལ་ཞལ་ཆེམས་སུ། སྔ་མོ་ནས་ཆོས་རྗེ་ཐམས་ཅད་མཁྱེན་པ་ནས་བརྒྱུད་པའི་ཕྱི་མཚན་ཉིད།
ནང་གསང་སྔགས་ཐམས་ཅད་ཀྱི་དབང་། བཤད་པ། གདམས་ངག་སྣ་རེ་ཙམ་མ་གཏོགས་བུམ་པ་གང་བྱོར་འཕྲོད་ཡོད་པས། དབོན་པོ་གྲགས་རྒྱལ་འདི་ལ་གདན་ས་བསྐོས་ན་ཡོང་བར་བདོགས་པས་དེའི་བཀའ་གྲོས་མཛད་པ་ལས་ཏུབ་ལ་བྱོན་ཟེར་བའི་ཕར་མི་མགྱོགས་པར་ཐོངས་གསུང་།
དེ་ལྟར་ཐུགས་སྲས་རྗེ་ཞིང་གཤེགས་ནས་བུ་སྟོན་ཐམས་ཅད་མཁྱེན་པའི་ཁྲི་ཐོག་ཏུ་སྔ་རྟིང་གཉིས་ཕེབས་པས།
སྔ་མ་ལ་དགུང་ལོ་ཉི་ཤུ་རྩ་ལྔ་བ་ས་མོ་སྦྲུལ་གྱི་ལོ་ཁྲི་ཐོག་ཏུ་ཕེབས། ལོ་བཅུ་དྲུག་བཞུགས་ནས་ཆོས་འཁོར་བསྐོར་ཏེ་མཁན་ཆེན་སངས་རྒྱས་དཔལ་ལྡན་རིན་ཆེན་ལ་གདན་ས་གཏད། དེ་རྗེས་ཡང་གདན་སར་བསྐྱར་མ་ཕེབས་ཏེ་ལོ་སུམ་ཅུ་སོ་དྲུག་གི་བར་ཁྲི་ཐོག་ཏུ་བཞུགས་ནས་ཞྭ་ལུ་རི་མཐིལ་གྱི་སྡེ་དགོན་རྣམས་ལུགས་གཉིས་ཀྱི་སྒོ་ནས་སྐྱོང་བར་མཛད།སྣེའུ་གདོང་གོང་མ་ཆེན་པོ་དབང་གྲགས་པ་རྒྱལ་མཚན་གྱི་ཏི་ཤྲཱི་མཛད་ནས་དབུས་ཕྱོགས་སུ་ཡོང་ལན་དུ་མར་ཕེབས།
གོང་མ་ཆེན་པོས་སྦྱིན་བདག་མཛད་དེ། ཀུན་མཁྱེན

བུ་སྟོན་ཞབས་ཀྱི་གསུང་རབ་ཀྱང་འགའ་རེ་པར་བརྐོས་མཛད། ཞྭ་ལུའི་གདན་ས་སྔ་རྟིང་དྲིལ་བས་ལོ་ལྔ་བཅུ་ང་གཉིས་ཀྱི་བར་བཟུང་ནས་འཆད་རྩོད་རྩོམ་གསུམ་གྱི་སྒོ་ནས་བསྟན་པའི་བྱ་བ་རྒྱ་ཆེན་པོ་མཛད། དབུས་གཙང་གི་ལྗོངས་སུ་དམག་འཁྲུག་འགའ་རེ་བྱུང་བའི་ཚེ་ཡང་རྗེ་འདིས་ཞི་བར་མཛད་ནས་ཐམས་ཅད་བདེ་བ་ལ་བཀོད་པའི་ལོ་རྒྱུས་མང་དུ་སྣང་།Sojourn
in dBusཕྱིས་སྐུ་ན་ཤིན་ཏུ་བགྲེས་པར་གྱུར་པ་ན་དབུས་སུ་ལན་ཅིག་ཕེབས་ཏེ་ཆོས་རྒྱལ་སྣེའུ་གདོང་པ་སོགས་མིའི་དབང་པོ་རྣམས་དང་དབུས་ཕྱོགས་ཀྱི་གྲྭ་བུ་སློབ་དུ་མའི་ཆོས་འདོད་ཀྱི་རེ་བ་བསྐང་ཞིང་ལྷ་སར་ཟླ་བ་གཅིག་གི་བར་ཇོ་བོའི་དྲུང་དུ་ཕྱག་མཆོད་སྨོན་ལམ་མཛད་ཅིང་བཞུགས།
སླར་ཞྭ་ལུར་ཕེབས་ནས་ཆོས་སྡེ་ཆེན་པོའི་བླ་མ་ལས་སྣེ་སོགས་སྡེའི་ཁུར་འཛིན་རྣམས་བླ་བྲང་དུ་བསྐོངས་ནས་བསྙེན་བཀུར་གྱི་སྟོན་ཆེན་བཟང་པོ་ཞིག་མདད་པའི་ཐོག་ཏུ་རྗེ་ཉིད་ཀྱི་ཞལ་ཏ་འདི་ལྟར་མཛད།
།།།རང་རེ་ཞྭ་ལུ་གསེར་ཁང་གི་གཙུག་ལག་ཁང་ཆེན་པོ་འདི་བོད་ཀྱི་རྡོ་རྗེ་གདན་གཉིས་པ་ལྟ་བུ་ཡིན་ཅིང་། སངས་རྒྱས་གཉིས་པ་ལྟ་བུའི་བུ་སྟོན་ཐམས་ཅད་མཁྱེན་པ་ཡབ་སྲས་ཀྱིས་སངས་རྒྱས་ཀྱི་བསྟན་པའི་སྲོལ་ཆེན་པོ་བཙུགས་ཏེ་དར་ཞིང་རྒྱས་པར་མདད་པའི་ཆོས་སྡེ་གཞན་དང་མི་འདྲ་བ་ཡིན་ནའང་།
བར་སྐབས་སུ་ཡན་ཕྱིན་གྱི་མི་བསམ་ཤེས་མེད་པ་འགའ་ཞིག་གི་བྱེད་འཕྲིན་ལ་བརྟེན་ནས་ས་ལའང་ཡོ་འཁྱོམས་ཆེ་བ་ལོང་ཚད་བྱུང་ན་ཡང་།
ཐམས་ཅད་མཁྱེན་པ་ཆེན་པོའི་ཐུགས་རྗེའི་འཕྲིན་ལས་དང་། རང་རེའི་ཆོས་སྐྱོང་རྣམས

ཀྱི་ནུས་མཐུ་དང་། ཁྱད་པར་བླ་མ་རིན་པོ་ཆེ་ཤཱཀྱ་དཔལ་བའི་སྐུ་དྲིན་ལས། ཆོས་སྡེ་ལའང་བྱེར་ཞིག་མེད་ཀྱི་སྟེང་དུ་དབུས་གཙང་ཐམས་ཅད་ཀྱི་སྤྱིའི་མཆོད་གནས་སུ་ཐོན་པས་ཡར་འཕེལ་དུ་སོང་ཞིང་། ངེད་ཀྱིས་ཀྱང་ཆོས་འཇིག་རྟེན་གཉིས་ཀའི་སྒོ་ནས་ཤེ་མོ་གང་ཡོད་ཀྱིས་ཁུར་འཁུར་བའི་ལུགས་ཡིན།
ད་ངེད་ཀྱང་ན་སོ་རྒས། འཆད་ཉན་སོགས་མི་ཕེར་བ་འདུག་ཅིང་གདན་ས་བ་ཞིག་བསྐོ་དགོས་པར་འདུག་པས། རང་རེའི་ཆོས་སྡེ་འདི་ཉིད་ན་མདོ་སྔགས་མཐའ་དག་ལ་མཁས་པའི་དགེ་བའི་བཤེས་གཉེན་གདན་སའི་འོས་མང་པོ་འདུག་ནའང་།
དེ་ཐམས་ཅད་དུས་གཅིག་ཏུ་བསྐོས་བས་ནི་མི་ཡོང་། གང་རུང་གཅིག་ལ་བསྐོ་བ་ལས་འོས་མི་འདུག
།དེ་ལ་ངེད་ཀྱིས་སྔ་མོ་ནས་ཐམས་ཅད་མཁྱེན་པའི་སྐུ་འདྲ་རིན་པོ་ཆེའི་དྲུང་དུ་བརྟག་པ་བྱས་ཤིང་ཁྱད་པར་ལྷ་སའི་ཇོ་བོའི་ཕྱག་ཏུ་གདན་སའི་འོས་ཀྱི་ཤོག་དྲིལ་རྣམས་ཕུལ་ནས་ཟླ་བ་གཅིག་གི་བར་དུ་གསོལ་བ་བཏབ་པས།
བཙུན་གནས་དབོན་པོ་འདི་བརྟགས་པ་ཐམས་ཅད་ལ་ཤིས་པར་བྱུང་ཞིང་ཐམས་ཅད་མཁྱེན་པ་ཡབ་སྲས་ཀྱི་བྱིན་རླབས་འཇུག །གཞན་ཕན་ཡང་ཆེ་བར་ཡོང་ཟེར་བ་བྱུང་བས། ཚེས་དྲུག་གི་ཉིན་བསྐོ་བཞག་བྱེད་པས་འདི་ལ་སུས་འགལ་རྐྱེན་དུ་འགྲོ་བ་བྱས་པ་དེ།
རང་གི་མགོ་ལ་རང་གིས་ཆུ་དྲངས་པར་འགྲོ་བ་ཡིན་པས་དེ་བཞིན་དུ་མ་སོང་བར་ཐམས་ཅད་ཀྱིས་ཁག་ཁུར་བསྐྱེད་ནས་ཕྱག་འབུལ་དང་ལི་ཤང་གང་འབྱོར་ཕུལ།
མཐུན་རྐྱེན་དུ་འགྲོ་བ་མཛད་པ་ཞུ། ཞེས་གསུངས་ནས་ལྩགས་ཕོ་སྤྲེའུའི་ལོ་རྒྱལ་གྱི་ཟླ་བའི་ཚེས་དྲུག་གི

རས་གཟའ་པ་སངས་དང་སྐར་མ་ནམ་གྲུའི་འགྲུབ་སྦྱོར་དགེ་བའི་ཉིན། འཁྲུལ་ཞིག་ཚུལ་ཁྲིམས་རྒྱལ་མཚན་ལ་གདན་ས་གཏད། ཚེས་བརྒྱད་ལ་རི་ཕུག་ཏུ་ཕེབས་ནས་སྐུ་མ་གཤེགས་བར་བཤད་སྒྲུབ་ཟུང་འབྲེལ་མཛད་ཅིང་བཞུགས།
དགུང་ལོ་བརྒྱད་ཅུ་གྱ་བཞི་པ། འབྲུག་ལོ་ཧོར་ཟླ་བཅུ་པའི་ཚེས་བཅོ་ལྔ་ལ་ཞི་བར་གཤེགས།Disciplesགསུང་ལས་འཁྲུངས་པའི་བུ་ཆེན་ཡང་། །མཁས་གྲུབ་སངས་རྒྱས་དཔལ་རིན། འཁྲུལ་ཞིག་རྗེ། ཤར་པ་ཡེ་ཤེས་རྒྱ་མཚོ།
མཁས་མཆོག་རིན་ཆུལ་བ། མཁས་གྲུབ་ནོར་བཟང་རིན་ཆེན། ཀུན་མཁྱེན་བསོད་ནམས་འཕེལ། གཞན་ཡང་དབུས་ཕྱོགས་སུ་ཕག་མོ་གྲུབ་པའི་གདུང་བརྒྱུད་རྣམས་དང་། བྱམས་པ་གླིང་བ་བསོད་ནམས་རྣམ་པར་རྒྱལ་བ།
འགོས་ལོ་ཙཱ་བ་གཞོན་ནུ་དཔལ། ཀུན་མཁྱེན་རྡོ་རྗེ་གདན་པ། འདུལ་འཛིན་ཤར་འབྱུང་བློ་གྲོས་སོགས་མཐའ་ཡས་སོ། །རྗེས་སུ་སྐུ་མྱ་ངན་ལས་འདས་ནས་ཕྱི་རྟེན་རི་ཕུག་ཏུ་སྐུ་འབུམ་ངོ་མཚར་བ་དང་།
ནང་རྟེན་དཔལ་དུས་ཀྱི་འཁོར་ལོའི་སྣང་བརྙན་གསར་སྐུ་ཁྱད་དུ་འཕགས་པ་སོགས་སྣེའུ་གདོང་ནས་གོང་མ་ཆེན་པོས་ཞལ་ལྟ་མཛད་དེ་བཞེངས་སོ། །།།གཉིས་པ་སྐུ་ཞབས་བཀྲ་ཤིས་གཡས་འཁྱིལ་རྒྱལ་མཚན་འཛིན།
།ཞེས་སྙེ་མོ་ཞང་ཆོས་རྗེ་རིན་ཆེན་བཀྲ་ཤིས་རྒྱལ་མཚན་དཔལ་བཟང་སྙེ་མོ་དུས་ཞབས་པ་ཤཱཀྱ་དབང་ཕྱུག་གིས་མཛད་པའི་རྣམ་ཐར་ཡོད་འདུག་ཀྱང་དེ་མ་རྙེད།བོ་ནི། ལྕེའི་གདུང་ལས་ཡང་སྐུ་ཞང་ལེགས་པ་དོན་གྲུབ་དང་ཡུམ་སྙེ་མོ་ཐོན་པའོ་སྲས་མོའི་སྐུ་མཆོད་གསུམ

གྱི་བར་མ་ལ་རྗེ་འདི་ཉིད་ངོ་མཚར་བའི་ལྟས་དུ་མ་དང་བཅས་ཏེ་སྐུ་འཁྲུངས་ཤིང་། མཁས་པའི་དབང་པོ་ཆོས་རྗེ་བསོད་ནམས་དོན་གྲུབ་སོགས་བླ་མ་མང་དུ་བསྟེན། ཤམ་བྷ་ལའི་རིགས་ལྡན་ཞིག་གི་སྤྲུལ་པ་ཡིན་པར་གྲགས།
ཕྱིས་སྙེ་མོར་ཕེབས་ནས་རུའི་གནས་ན་ཡུལ་གྱི་ལྗོངས་ཀྱ་ཤམ་བྷ་ལའི་དབྱིབས་འདྲ་བ། དེ་ན་མཚོ་ཞིག་འདུག་པའང་དུང་གི་མདོག་ལྟ་བུ་ཡོད་པའི་ནང་ན་དཔལ་དུས་ཀྱི་འཁོར་ལོའི་དཀྱིལ་འཁོར་ཡོངས་རྫོགས་རྒྱུ་ཤེལ་ལས་གྲུབ་པ་འདྲ་བ་འོད་ཟེར་སྣ་ཚོགས་འཕྲོ་བ་ཞིག་དངོས་སུ་འདུག་པ་གཟིགས་ཤིང་།
དེར་བཞུགས་ནས་རུ་སྨོན་འགྲུབ་ཆོས་སྡིངས་ཞེས་བྱ་བའི་དགོན་པ་བཏབ། བུ་སློབ་བསམ་གྱིས་མི་ཁྱབ་པ་འདུས།
དུས་ཞབས་པ་ཤཱཀྱ་དབང་ཕྱུག་སོགས་མཁས་གྲུབ་ཀྱི་སློབ་མ་ཡང་མང་དུ་འཕེལ། རྗེ་དགེ་འདུན་གྲུབས་ཀྱིང་ཀྱང་། འཆི་བདག་འཇོམས་པའི་དབང་བཀའ་སོགས་སྔ་ཕྱིར་ཆོས་མང་བ་གསན། ཁྱད་པར་དཔལ་དུས་ཀྱི་འཁོར་ལོའི་བཤད་ཉན་གྱི་སྒོ་ནས་འགྲོ་དོན་དང་འཕྲིན་ལས་རྒྱ་ཆེ་བ་རྒྱུན་རིང་བྱུང་ཞེས་གྲགས།
འབྲུག་པ་པདྨ་དཀར་པོས་ཀྱང་དུས་འཁོར་ཅི་རིགས་པ་མཁྱེན་པ་བྱུང་བ་ཡང་འདི་ཉིད་ལས་བརྒྱུད་ནས་བྱུང་བར་གླེང།
རུ་དགོན་པ་ན་ད་ལྟ་ཡང་འདི་ཉིད་ཀྱི་ཕྱག་ལེན་དུས་འཁོར་གྱི་ཆོ་གའི་རྒྱུན་མ་ཆོད་ཙམ་ཡང་འདུག་གོ འཇམ་དབྱངས་གྲགས་རྒྱལ་དང་སྙེ་མོ་སྐུ་ཞང་ཆོས་རྗེའི་སྐབས་སོ།། ༑ །།ཡང་གསོལ་འདེབས་ལས།
རིན་ཆེན་ཆོས་མཁས་ཕུན་ཚོགས་བསོད་ནམས་འཕེལ། །ཡིད་བཞིན་ནོར་བུ་ལྟར་བཟང་རིན་པོ་ཆེ། །རྣམ་དཔྱོད་དུས་ཕྱིན་ཟླ་བ་དཔལ་རིན་ཏེ། །མཚུངས་མེད

དམ་པ་གསུམ་ལ་གསོལ་བ་འདེབས། །ཞེས་པའི་དང་པོ་ནི། རིན་ཆེན་ཆོས་མཁས་ཕུན་ཚོགས་བསོད་ནམས་འཕེལ། །ཞེས་ཀུན་མཁྱེན་རིན་པོ་ཆེ་བསོད་ནམས་འཕེལ་ནི། ཡབ་སྐུ་ཞང་གྲགས་པ་རྒྱལ་མཚན་གྱི་ནང་བློན་དཔོན་སྐྱ་ཆེན་པོའི་སྲས་སྟོང་དཔོན་དཔལ་ལྡན་མགོན་ཞེས་བྱ་བ་དང་།
ཡུམ་དཔོན་མོ་ཡོན་བདག་མོ་བརྒྱན་པ་གཉིས་ལ། སྲས་ལྕམ་སྲིང་བཞི་འཁྲུངས་པའི་བར་པ་ལ་ཆོས་རྗེ་ཉིད་རབ་བྱུང་དྲུག་པའི་ལྕགས་མོ་གླང་གི་ལོ་ལ་སྐུ་འཁྲུངས།
ལྷུམས་སུ་ཞུགས་པའི་དུས་ཡུམ་གྱི་རྨི་ལམ་དུ། ཆོས་དུང་འབུད་པ་སོགས་རྨིས་སོ། །དགུང་ལོ་བཞི་ཙམ་བཞེས་པའི་དུས་སུ། །རྨོ་མོ་བས་བུ་ཆུང་བསྣམས་ཏེ་རི་ཕུག་ཏུ་བྱོན་ནས། ཆོས་རྗེ་ཐམས་ཅད་མཁྱེན་པ་བུ་སྟོན་རིན་པོ་ཆེ།
ཆོས་ཁྲི་ཐད་ཀར་བར་ཕྱིན་གྱི་ཆོས་གསུང་གིན་འདུག་པས། ཆོས་ཐུན་གཅིག་གསན། ཆོས་གྲོལ་བ་དང་བླ་བྲང་དུ་ཕེབས་ཏེ། རྨོ་མོ་བ་ལ་གསོལ་ཇ་གནང་། བུ་ཆུང་འདི་བཙུན་པ་ལ་ཆུ་གཅིག
།འདི་ལ་དགེ་བཤེས་དགའ་མོ་གཅིག་ཡོང་བར་འདུག་གསུང་བའི་ལུང་བསྟན་མཛད་དེ། ཐམས་ཅད་མཁྱེན་པ་མྱ་ངན་ལས་འདའ་རྒྱུའི་ལོ་ནང་དེ་རང་ཡིན་པ་འདྲ། དགུང་ལོ་བདུན་ལོན་པའི་ཚེ་སྣར་ཐང་ན་ཞང་པོ་བཞུགས་ཀྱིན་ཡོད་པས།
དེར་བྱོན་ཏེ་ཀློག་བསླབས་པས་ཚེགས་མེད་པར་མཁྱེན། གཞན་ཡང་སྨན་བླ་སྒྲོལ་གསོལ་སོགས་ཞར་ཞོར་ལ་མཁྱེན་པས་ཞང་པོ་ཡང་མཉེས་སོ། །དགུང་ལོ་བཅུ་གསུམ་པ་ཆུ་མོ་གླང་གི་ལོ་ལ་གཙུང་ཚོང་འདུས་སུ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་མཁན་པོ་དང་།
ལས་ཀྱི་སློབ་དཔོན

ལོ་ཙཱ་བ་བྱང་ཆུབ་རྩེ་མོས་མཛད་ནས་རབ་བྱུང་བསྒྲུབས། མཚན་རིན་ཆེན་བསོད་ནམས་འཕེལ་ཞེས་བཏགས་སོ། །དེ་ནས་མཁས་པའི་དབང་པོ་དཔལ་གྲུབ་སེངྒེའི་དྲུང་དུ། ཕར་ཕྱིན་ལ་སློབ་གཉེར་མཛད་ནས་ཞྭ་ལུར་གྲྭ་སྐོར་གནང་བས།
ཆོས་རྗེ་མཁན་ཆེན་པ་སོགས་ནས་གནང་སྦྱིན་བཟང་པོ་དང་བཅས་རྒྱལ་ཁམས་ཀྱི་བླ་མ་བྱེད་པ་གཅིག་ཡོང་འདུག་གསུང་བའི་ཞལ་ལྟ་ཡང་བྱུང་། ཚད་མ་ལ་སློབ་གཉེར་མཛད་ནས་དེ་ཡང་ཚད་མའི་གཞུང་ཟིན་པ་དང་འགྲེལ་བ་དང་འགྲེལ་བཤད་རྣམས་རྩོལ་མེད་དུ་མཁྱེན་པས་རིག་ལུང་ལ་སོགས་པ་མ་འགྲིམས་ཀྱང་།
རྩོད་པ་བྱེད་པའི་ཚེ་ཐམས་ཅད་ཀྱིས་འགྲན་པར་མ་ནུས་ཏེ། མཁས་པའི་གྲགས་པས་ཁྱབ་པར་གྱུར་ཏོ། །དགུང་ལོ་བཅོ་བརྒྱད་ལ་ས་སྐྱར་གྲྭ་བསྐོར་ལ་ཕེབསཔའི་ཚེ་ཡང་།
གཞུང་འཇོག་བགྲོ་གླེང་རྣམས་ཤིན་ཏུ་བཟང་བ་བྱུང་པས། ཆོས་རྗེ་གཡག་ཕྲུག་པ་སངས་རྒྱས་དཔལ་ལ་སོགས་པ་གཞུང་ལས་པ་རྣམས་ཀྱིས་གནང་སྦྱིན་དང་སྟོན་མཐོང་ཤིན་ཏུ་ཆེ་བ་མཛད།
དེ་ནས་དབུས་ཕྱོགས་སུ་ཕེབས་ནས། གསང་ཕུ་ནེའུ་ཐོག་དང་། རྩེས་དང་རྣམས་སུ་གྲྭ་སྐོར་མཛད་པས། དེ་ཕྱོགས་ཀྱི་མཀས་པ་སུས་ཀྱང་འགྲན་པར་མ་ནུས་ཤིང་བཀུར་སྟི་ཆེན་པོས་མཆོད་པའི་གནས་སུ་གྱུར།
སླར་ཞྭ་ལུར་ཕེབས་ནས་དགུང་ལོ་ཉི་ཤུ་པ་ལྕགས་ཕོ་སྤྲེའུ་ལོ་ལ་མཁན་པོ་ཐམས་ཅད་མཁྱེན་པ་ཐུགས་སྲས་ལོ་ཙཱ་བ་རིན་ཆེན་རྣམ་རྒྱལ་དང་། ལས་ཀྱི་སློབ་དཔོན་ལོ་ཙཱ་བ་བྱང་ཆུབ་ལྕེ་མོ།
གསང་སྟེ་སྟོན་པའི་སློབ་དཔོན་དཔལ་གྲུབ་སེངྒེ། དད་པའི་དགེ་འདུན་སློབ་དཔོན་དོན་གྲུབ་རྒྱལ་མགོན་བ་དང་།

མཁན་ཆེན་དྷརྨ་ཤྲཱི་པ་ལ་སོགས་ཏེ་མདོར་ན་མཁན་སློབ་སུམ་ཅུའི་དབུས་སུ་བསྙེན་པར་རྫོགས་པ་དགེ་སློང་གི་དངོས་པོ་བསྒྲུབས་སོ། །དེ་ནས་བཟུང་སྟེ། ཕྱི་དྲོའི་ཁ་ཟས་དང་ཆབ་ཁ་ལ་འཁྱེར་མ་མྱོང་གསུང་སྐད།
མཁན་ཆེན་ཐུགས་སྲས་ལོ་ཙཱ་བའི་དྲུང་དུ། ཆོས་རྗེ་ཐམས་ཅད་མཁྱེན་པའི་བཀའ་འབུམ། བརྒྱད་སྟོང་པ། འདུལ་བ་རྒྱ་ཆེར་འགྲེལ། འོད་ལྡན་སོགས་དང་། བདེ་མཆོག་སྐོར་དང་། གཤེད་སྐོར་ཡོངས་རྫོགས།
སྤྲོས་མེད་ཀྱི་འཁྲིད། གཟུངས་གྲྭ་ལྔ། འཆི་མེད་རྔ་སྒྲ་རྣམས་གསན། མཁན་ཆེན་འཇམ་པའི་དབྱངས་གྲགས་པ་རྒྱལ་མཚན་ལ། རྡོ་རྗེ་ཕྲེང་བའི་སྐོར་དང་། ཡོ་གའི་སྐོར་རྣམས་གསན་ཞིང་། དེ་ནས་སྟག་ཚང་ཆོས་འཁོར་སྒང་དུ་ཕེབས་ཏེ།
ལོ་ཙཱ་བ་སྐྱབས་མཆོག་དཔལ་བཟང་པོའི་དྲུང་དུ། གཙོ་བོར་དཔལ་གསང་བ་འདུས་པའི་དབང་བཀའ། བཤད་བཀའ། གཞན་ཡང་ཕར་ཕྱིན། ཚད་མ། དབུ་མ་འོད་ལྡན། མངོན་པ་ཀུན་ལས་བཏུས་རྣམས་ཀྱི་བཤད་པ་ཚར་རེ་དང་།
དབུ་མ་རྩ་འཇུག་གཉིས། མདོ་སྡེ་རྒྱན། རྒྱུད་བླ་མ་རྣམས་ཀྱི་བཤད་ཚར་དགུ་གསན་པར་མཛད་ལ། དེ་དག་གི་དུས་སུ་ཡང་ཚོགས་འཁོར་རྒྱུ་ཆེན་པོ་བཤམས། དཀོན་མཆོག་གི་དྲུང་དུ་མཆོད་པ་བསམ་གྱིས་མི་ཁྱབ་པ་ཕུལ་བའི་ཚེ།
ནམ་མཁའ་ལས་མེ་ཏོག་གི་ཆར་དང་། འཇའ་འོད་རོལ་མོའི་སྒྲ་སོགས་ལྟས་ཁྱད་པར་ཅན་དུ་མ་བྱུང་བ་ནི་དཔོན་སློབ་གཉིས་ཀའི་ཆེ་བར་མངོན་ནོ། །དེ་རྗེས་འོག་མིན་བདེ་ཆེན་དུ།
གོང་གསུམ་པ་འཇམ་དབྱངས་ཆོས་ཀྱི་དཔལ་བའི་དྲུང་དུ། དབང་དུས་ཀྱི་འཁོར་ལོའི

དབང་བཀའ་རྣམས་དང་། རྒྱུད་ཀྱི་བཤད་པ་ཚར་དགུ་འཁྲིད་ཚར་གསུམ་སོགས་མདོར་ན་རྒྱུད་དང་འགྲེལ་བ། ཕྱག་ལེན། ས་རིསརྣམས་ལ་ལོ་དགུའི་བར་དུ་གཡེལ་བ་མེད་པར་སྦྱངས་པ་མཛད་པས། དུས་དེ་ཉིད་དུ་ཞྭ་ལུ་དུས་འཁོར་ལ་ད་མཁས།
ད་མཁས་སམ་སྙམ་པའི་མངོན་པའི་ང་རྒྱལ་དང་ལྡན་པའི་མཁས་པ་རྒྱ་མཚོ་ལྟ་བུ་ཡོད་ཀྱང་། རྗེ་འདི་ཉིད་ལ་སུས་ཀྱང་འགྲན་པར་མི་ནུས་པའི་མཁས་པའི་མཆོག་ཏུ་གྱུར་པ་ཡིན་ནོ། དེ་ནས་བཟུང་སྟེ།
དུས་འཁོར་གྱི་རྒྱུལ་ཞལ་འདོན་དུ་མཛད་པའི་གྲངས་ཁརང་ཡང་ཚར་སུམ་བརྒྱ་དང་བཅུ་དྲུག་སོང་འདུག་གསུང་སྐད། གཞན་ཡང་རྗེ་གོང་གསུམ་པའི་དྲུང་ནས། ཕྱག་རྡོར་འཁོར་ཆེན། འགྲོ་བཟང་། ཚེ་དཔག་མེད་སོགས་ཀྱི་དབང་བཀའ།
ཕྱག་ཆེན་ལྷ་གཅིག་སྐྱེས་སྦྱོར། གའུ་མ། བློ་སྦྱོང་། སྐྱིད་སྡུག་ལམ་འཁྱེར། སེམས་ཉིད་ངལ་གསོ་རྣམས་ཀྱི་འཁྲིད་དང་བཅས་པ་གསན་པར་མཛད་ལ། བྱང་ཆུབ་གླིང་པ་གྲུབ་ཐོབ་ཚུལ་ཁྲིམས་སྙིང་པོར་གྲགས་པ་ཆོས་རྗེ་ཐམས་ཅད་མཁྱེན་པ་ཆེན་པོའི་གསང་འདུས་ཀྱི་བུ་ཆེན་དེའི་དྲུང་།
གསང་བ་འདུས་པའི་རིམ་ལྔ་དམར་ཁྲིད་གསན་ནས་ཐུགས་ཉམས་སུ་བསྟར་བས། ཉམས་རྟོགས་ཁྱད་པར་ཅན་འཁྲུངས་ཏེ།
ཏིང་ངེ་འཛིན་ལ་ཡུན་རིང་དུ་འབྱམས་པ་བྱུང་གསུང་སྐད། གཞན་ཡང་རྒྱལ་དབང་ཐམས་ཅད་གཟིགས་པ་བུ་སྟོན་ཞབས་ཀྱི་ཐུགས་སྲས་ཀུན་མཁྱེན་ལུའ་མང་པོ་ཅན་ཡེ་ཤེསདོན་གྲུབ་པའི་དྲུང་དུ། ཕར་ཕྱིན་གྱི་བཤད་པ་ཚར་བཅུ་གཅིག་དང་།
བརྒྱད་སྟོང་འགྲེལ་ཆེན། བྱམས་ཆོས་སྡེ

ལྔ་། ཉི་ཁྲི་སྣང་བ་ལ་སོགས་པའི་འགྲེལ་བ་མང་པོའི་བཤད་པ་དང་ལུང་གསན་པར་མཛད་ཅིང་། དེ་དག་ནི་ཉིད་ཀྱི་བཀའ་དྲིན་ཅན་གྱི་རྩ་བའི་བླ་མ་རེ་ཡང་འཛིན་ཏོ། །གཞན་ཡང་འབའ་ར་བའི་སྐྱེས་མཆོག་རྒྱལ་མཚན་དཔལ་བཟང་དང་།
ཆུ་མིག་བདག་པོ་བཞི་ཐོག་པ། བླ་མ་སྐུ་མཚམས་པ་རིན་ཆེན་རྒྱལ་མཚན། རྒྱ་གར་ནས་བྱོན་པའི་བླ་མ་པཎ་ཆེན་རིན་པོ་ཆེ་རྣམས་བསྟེན་ནས་ཆོས་མང་དུ་གསན་ཞིང་དོན་ཉམས་སུ་བཞེས་སོ། ཆོས་འཁོར་བསྐོར་བའི་ཚུལ་ཡང་།
དབུས་གཙང་གི་གྲྭ་སྐོར་འཁོར་ནས། སློབ་མ་རྣམས་ལ་ཕར་ཕྱིན་གྱི་བཤད་པ། མཛུབ་ཁྲིད་སྦྱོར་ནགས་ཀྱི་རིན་ཆེན།སྙོན་བརྩེ་བ་སོགས་བསྟན་པའི་བྱ་བ་རྒྱ་ཆེར་མཛད། དེ་ནས་སློབ་མའི་མཆོག་མཁས་པའི་དབང་པོ་དགེ་བཤེས་རིན་ཆེན་སྐྱབས་ལ་འཆད་ཉན་གྱི་ཁུར་ཕོག
།རྗེ་ཉིད་རང་རི་ཕུག་གི་གཟིམས་ཁང་ཤར་དུ་སྐུ་མཚམས་ལོ་དྲུག་མཛད་དེ། དེ་ཡང་ལམ་ཟབ་མོ་རྣམས་ཉམས་སུ་བཞེས་པ་དང་།
ཐུན་མཚམས་སུ་དུས་འཁོར་གསང་འདུས་སོགས་ཀྱི་རྒྱུད་དང་། རྒྱུད་འགྲེལ་ལ་གཟིགས་རྟོག་མཛད། དེའི་ཚེ་ཐུགས་ཡུལ་དུ་མི་བདེ་བའི་དྭོགས་གནས་ཅི་ཤར་ཡང་། མནལ་ལམ་དུ་གོང་གསུམ་པ་འཇམ་དབྱངས་ཆོས་ཀྱི་དཔལ་བ་དེ་ཉིད་བྱོན་ནས།
སྔར་གནས་པ་ལས་བསྙེལ་བ་ཞིག་ཡིན་ན། དཔོན་སློབ་དུ་འབྲེལ་ནས་བཞུགས་པའི་དབང་གིས་བཀའ་བཀྱོན་གྱི་རྣམ་པ་ཅུང་ཟད་དང་བཅས་གསུང་ཞིང་། དེ་ལྟར་མིན་པ་རྣམསརྒྱུ་མཚན་འཕྲོས་དོན་དང་བཅས་ནས་འདི་ནི་འདིའོ་ཞེས་དོགས

གནས་ཐམས་ཅད་གྲོལ་བར་མཛད་པས་བློ་ལ་ཟིན་པ་བྱུང་གསུང་ཏེ། དཔོན་སློབ་གཉིསཀ་སྐུ་ཆེ་བའི་ཡོན་ཏན་བསམ་གྱིས་མི་ཁྱབ་པའོ། །སྐུ་མཚམས་གྲོལ་ནས་འབྲས་ཡུལ་དུ་ཆོས་རྗེ་ལུང་མང་བ་མཇལ་ཞིང་ཕར་ཕྱིན་གྱི་ཆོས་ཚར་གཅིག་གསན།
དེ་གྲོལ་ནས་སྙེ་མོར་ཕེབས་ཏེ། མོ་ར་རྫོང་དུ་བཞུགས། དེ་དུས་གཡོས་བྱུང་བས་རྗེ་ཉིད་ཀྱི་གཟིམས་ཁང་གི་སྐྱ་ལོགས་དང་གཟིམས་མལ་གྱི་སྐོར་མ་གཏོགས་པ་གཞན་ཐམས་ཅད་འགྱེལ་བས་ཀུན་ངོ་མཚར་བར་གྱུར་ཏོ།
དེ་ནས་དཔྱིད་ཆོས་ལ་ཟིང་མོར་ཆོས་བར་མཛད། དགོན་པ་བས་སྦྱིན་བདག་བྱས་ནས་ཆོས་གསུངས།་གཞིས་ཀ་ནས་ནང་སོ་ནམ་མཁའ་རྒྱལ་པོས་གདན་དྲངས། དཔོན་སྐྱ་ཆེ་འབྲིང་ཆུང་གསུམ་གྱིས་དབང་ཞུས།
དབང་བསྐུར་མཛད་པས་ཕྱོགས་དེའི་ནད་རིམས་ཡོད་པ་རྣམས་ཆད། ཁྱད་པར་རྒྱལ་པོའི་གནོད་འཚེ་བྱུང་བ་ལས་སྲུང་སྐུད་རེ་ཙམ་དང་བྱིན་རླབས་ཐོབ་པ་ཙམ་གྱིས་གྲོལ། དེ་ཕྱིན་དཔོན་སློབ་རྣམས་ཤིན་ཏུ་དད་པར་གྱུར་ནས་འབུལ་བ་རྒྱ་ཆེན་པོ་ཕུལ།
ལྷག་ཏུ་རྨུ་ལ་ཤངས་འབར་གྱི་དགོན་པ་འབུལ་ནས་འདི་ཕྱོགས་སུ་འགྲོ་བའི་དོན་ལ་དགོངས་ཏེ་ཅིས་ཀྱང་བཞུགས་དགོས་ཞེས་གསོལ་བ་བཏབ་པས། ངས་ཤངས་དཀར་གྱི་བླ་མ་ཡང་མ་བྱས།
དགོན་པའི་བླ་མ་བྱས་ན་ཆོས་འཕེལ་པོ་མི་ཡོང་ཞིང་བློ་འཆིང་བ་ལས་མེད་གསུངས་ནས་ཞལ་གྱིས་མ་བཞེས་སོ། །དེ་ནས་རི་ཕུག་ཏུ་ཕེབས་ཏེ་སློབ་དཔོན་ཐོགས་མེད་པ་སོགས་བུ་སློབ་མང་རབ་ལ།
དུས་འཁོར་གྱི་རྒྱུད་དང་རྒྱུད་འགྲེལ་སོགས་ཆོས་འཁོར་མང་དུ་བསྐོར། དབྱིང་ཆོས་ལ་སྙེ་མོར་ཕེབས། དཔོན

སློབ་བདུན་ཅུ་ཙམ་གྱི་ཞབས་ཏོག་དགོན་པ་དཀར་པོ་ནས་མཛད། དེའི་ཕྱི་ལོའི་དུས་སུ་ཡང་དགོན་པ་བས་གདན་འདྲེན་ཞུས་ཏེ་དཔོན་སློབ་དྲུག་ཅུ་ཙམ་གྱི་ཞབས་ཏོག་སྦྱར་ནས་ཆོས་ཞུས་སོ། །དེ་ནས་ཞྭ་ལུར་ཕེབས།
དགའ་ལུང་བྲང་ཁང་དུ་བླ་མ་རིན་བྲལ་བ་སོགས་ལ་བུ་སྟོན་བཀའ་འབུམ་གྱི་ལུང་དང་། རི་ཕུག་ཏུ་བླ་མ་ལེགས་རིན་པ་སོགས་ལ་སྦྱོར་དྲུག་གི་འཁྲིད་སོགས་ཆོས་འཁོར་མང་དུ་བསྐོར། ཕྱོགས་ནས་མཇལ་མཁན་མང་བས་ཐུགས་སུན་ནས་དཔྱིད་ཆོས་ལ་བསམ་གཏན་སྒང་དུ་ལོ་གསུམ་ཕེབས།
དེ་ནས་བུ་སློབ་རྣམས་ཀྱིས་ཤིང་ཆུ་ཕུལ་ཏེ་དབེན་རྩ་དགོན་པ་བཏབ་ནས་བཞུགས་སོ། །དུས་དེར་བསམ་གྲུབ་རྩེར་ནང་སོ་སངས་རྒྱས་སྐྱབས་བསྙུངས་ནས་གྲོལ་ལ་ཁད་བྱུང་བས་རྗེ་ཉིད་གདན་དྲངས་ཏེ་དབང་ཞུས་པས་བསྙུང་གཞི་ལས་གྲོལ་ནས་ཤིན་ཏུ་དད་པར་གྱུར་ཏོ།
།སྟོན་ཆོས་ཀྱི་དུས་གོང་མ་ཆེན་པོས་བཀའ་ཤོག་གནང་ནས། བཀའ་བཅུ་པ་ཆོས་གྲགས་དཔོན་སློབ་སྐོར་ལ།
དུས་འཁོར་གྱི་རྒྱུད་བཤད་གསུང་། གཞན་ཡང་སྟག་ལུང་ཆོས་སྒོ་བ་མཁན་པོ་སངས་རྒྱས་རྒྱལ་མཚན་སོགས་ལ་བུ་སྟོན་ཡབ་སྲས་ཀྱི་བཀའ་འབུམ་རྫོགས་པའི་ལུང་གནང་ཞིང་། ཕྱི་ལོ་ནོར་བུ་ཁྱུང་རྩེ་བས་གདན་དྲངས་ཏེ།
བདག་པོ་བཀྲ་ཤིས་འཕགས་པ་ཡབ་ཡུམ་སྲས་དང་བཅས་པ་ལ། གཤེད་དམར། འཁོར་ཆེན། གྲྭ་ལྔ། འཆི་མེད་རྔ་སྒྲ་རྣམས་ཀྱི་དབང་དང་། རྣམ་སྲས་ཀྱི་རྗེས་གནང་མཛད། སྲོད་ཐོ་རངས་ལ་དུས་འཁོར་གྱི་རྒྱུད་ལ་ཞལ་འདོན་མཛད་པས།
བདག་པོ་ཡབ་ཡུམ

ཤིན་ཏུ་མོས་པ་བྱུང་ངོ་། །བླ་མ་ཤེས་རབ་དཔལ་བཟང་ལ་གསང་འདུས་ཀྱི་རྒྱུད་དང་རྒྱུད་འགྲེལ་གྱི་བཤད་པ། བདེ་མཆོག་མཁའ་འགྲོ་རྒྱ་མཚོའི་བཤད་པ། ནག་པོ་བའི་བཤད་པ། བདེ་གཤེགས་སྙིང་པོའི་མཛེས་རྒྱན་གྱི་བཤད་པ་རྣམས་གཞུང་དེ་ནས་འབྲས་ཡུལ་དུ་ཆོས་རྒྱལ་ཆེན་པོ་ནོར་བཟང་བ་སྐུ་མཆེད་ལ་ཕྱག་རྡོར་འབྱུང་འདུལ།
འཆི་མེད་རྔ་སྒྲ། གྲྭ་ལྔ་རྣམས་ཀྱི་དབང་བཀའ་བརྒྱ་ཚར། ཕག་མོ་དམར་མོའི་བྱིན་རླབས།
འཆི་བླུ་རྣམས་མཛད་ཅིང་། དེར་སྒྲུབ་མཆོད་མཛད་པའི་ཚེ། དགུན་གྲང་སྒའ་ལ་ཡང་བུམ་པའི་ཁ་རྒྱན་དང་མཉམ་པའི་ལྗང་བུ་སྐྱེས། དུང་ཆོས་ནང་དུའང་ལྗང་བུ་མཐོ་གང་ཙམ་སྐྱེས་པས་ཐམས་ཅད་ཡ་མཚན་དུ་འཛིན་ཏོ།
།ཆོས་རྒྱལ་ཆེན་པོས་གསེར་དངུལ་ཇ་གོས་དར་གྱིས་མཚོན་པའི་འབུལ་བ་རྒྱ་ཆེན་པོ་ཕུལ། མཆོད་ཡོན་ཐུགས་ཡིད་གཅིག་འདྲེས་སུ་གགྱུར། །ཡར་ལམ་ལྷུན་གྲུབ་རྩེར་གཤེད་དམར་དང་གྲྭ་ལྔའི་དབང་། རྣམ་སྲས་ཀྱི་རྗེས་གནང་མཛད།
སྨོན་གྲུབ་ཁྱུང་རྩེར་དཔོན་དཔལ་འབྱོར་བཟང་པོ་ཡུམ་སྲས་བཅས་པར་གཤེད་དམར། འཆི་མེད་རྔ་སྒྲ། རྣམ་འཇོམས་དཀར་པོ། འབྱུང་འདུལ། གྲུབ་རྒྱལ་ལུགས་ཀྱི་ཚེ་དབང་། ཚེ་ཁྲིད་སོགས་གནང་།
དེ་ནས་ནོར་བུ་ཁྱུང་རྩེར་ཕེབས་ནས། བདག་པོ་ཡབ་ཡུམ་ལ་དབང་བཀའ་མང་དུ་གནང་ནས་གོང་གསུམ་བདེ་ཆེན་ཏུ་ཕེབས། དེར་བཞུགས་པའི་བླ་མ་གྲྭ་བུ་སློབ་རྣམས་ལ་སྦྱོར་དྲུག །གསང་འདུས་རིམ་ལྔ།
ཕྱག་ཆེན་ལྷན་ཅིག་སྐྱེས་སྦྱོར། གའུ་མ་སོགས་ཀྱི་ཁྲིད་རྒྱས་པར་གནང་། ཁྲིད་པ་རྣམས་ཀྱི་ཚོགས་འཁོར་དང་འབུལ་བ་དཔག་ཏུ་མེད་པ་ཕུལ།

ཕྱོགས་ནས་འདུས་པའི་སྦྱིན་བདག་ཕོ་མོ་ཡང་སྨིན་གྲོལ་ལ་བཀོད་ནས་སླར་ཞྭ་ལུ་ཕུའི་སྒྲུབ་གནས་དབེན་ཙར་ཕྱག་ཕེབས་སོ། །དེ་ནས་སྟག་ཚང་ལོ་ཙཱ་བ་ཤེས་རབ་རིན་ཆེན་དཔོན་སློབ་རྣམས་ལ་དུས་འཁོར་ཞེས་བྱ་བའི་བསྟོད་པ་བརྩམས་སོ།
།དེ་ལྟར་བསྟན་འགྲོའི་དོན་རྒྱ་ཆེར་མཛད་ནས། དགུང་ལོ་དོན་བརྒྱད་བཞེས་པའི་ཚེ། དབེན་ཙར་མནལ་ལམ་དུ་བུད་མེད་སྔོན་མོ་གཅིག་བྱུང་སྟེ། སྣམ་བུ་དཀར་པོ་ཡུག་གཅིག་ནར་ཏེ་བརྐྱངས་ནས་འདི་ལ་བྱོན་ཟེར་བ་དང་།
ང་སྣམ་བུ་དེའི་སྟེང་ལ་འགྲོ་ཡིན་འདུག་པ་ཅིག་རྨིས། ད་ལོ་ང་འཆི་བ་འདུག་སྟེ་འགྱོད་པ་མེད། ཆུང་ཆུང་ནས་བཙུན་པ་བྱས། བསླབ་སྡོམ་བསྲུངས། འཆད་ཉན་དགེ་སྦྱོར་ཡང་ན་སོ་འདི་རུ་སོང་སོང་བྱས།
མི་ཚེ་ཡང་རིང་པོ་བྱུང་། ཚེ་འབྱམས་པ་ལ་དགོས་པ་མེད། ཁྱེད་ཚོས་ཇ་གྲལ་སྒོར་རེ་བ་གཅིག་ལ་གྲོང་ཟེར་བ་གཅིག་བྱ་ཡི་གསུངས་པས་བུ་སློབ་ཐམས་ཅད་མྱ་ངན་གྱི་ཁུང་བུར་ཆུད་དོ།
།དེ་ནས་དབོ་ཟླ་བའི་ཚེས་བཅུ་ལ་པ་སྣམ་གྲའུ་གྲོང་ནས་གདན་འདྲེན་བྱུང་བས། ད་ལན་ང་གཟུགས་པོ་ཡང་ངན། འགྲོ་སྡོད་ལ་ངལ་དུབ་ཡོང་གིན་འདུག་པས་མི་ཡོང་གསུངས་ཀྱང་། ནན་གྱིས་ཞུ་བ་ཕུལ་ནས་དཔོན་སློབ་བཞི་བྱོན།
དེར་དཔོན་མོ་བས་སྤོས་སྣ་དང་བཅས་བསུ་བ་བྱས། ཁོང་ཡབ་ཡུམ་རྣམས

ལ་གྲྭ་ལྔའི་དབང་། གྲུབ་རྒྱལ་མའི་ཚེ་བཀའ་དང་། རྣམ་སྲས་ཀྱི་གཏོར་སྒྲུབ་སོགས་མཛད་ནས་སླར་དབེན་ཙར་ཕེབས། ཆིབས་གཤོལ་མ་ཁད་ཉེ་གནས་རྒྱ་མཚོ་བས་ཕྱག་ཕུལ་བས། ང་རྒས་པས་རྟ་ལ་ཞོན་ཀྱང་ངལ་པོ་འདུག་གསུང་།
སྐུ་མཉལ་མཛད། ཇ་སྦྱོར་གཅིག་བཀོལ། དེ་བར་གྱི་ཞལ་ཏ་ལ་རྒྱ་མཚོ་རང་ངེད་ལ་གྲའུ་གྲོང་ངའི་དཔོནམོས་སྤོས་སྣ་བྱས་བྱུང་། དེ་དང་ཁ་སིང་སྟོན་ཁའི་རྨི་མ་གཉིས་རྟགས་མཐུན་པ་གདའ་བས། ཁོ་བོ་འགྲོ་བ་ལགས་སོ།
།སྔ་སོར་ཡིན་ན་མི་ལུས་བླངས། ཆོས་རྗེ་ཐམས་ཅད་མཁྱེན་པའི་བཀའ་འབུམ་ལ་ལྟ་རྟོག་བྱེད་དགོས། བཀའ་འབུམ་གདན་བཞུགས་ཟེར་སྐྱེ་བ་དྲན་པ་གཅིག་བྱེད་སྙམ་ནའང་། དུས་ཕྱིས་མིའི་སྐྱེ་བ་དྲག་ཤོག་ཡིན་མོད་ཀྱི།
བསམ་ན་དྲག་མི་གདའ། དེ་བས་དག་པའི་ཞིང་དུ་པདྨའི་སྦུབས་སུ་སྐྱེ་བའི་འདུན་པ་བྱེད་དོ་གསུངས་ནས་གཟིམས་མལ་དུ་ཕེབས་སོ། །དེ་ནས་ཐར་པའི་སློབ་དཔོན་མཁྱེན་རབ་ལ་རྣམ་སྲས་ཀྱི་རྗེས་གནང་དང་།
སློབ་དཔོན་སང་རིན་པ་སོགས་ལ་གྲྭ་ལྔའི་དབང་། ཕག་དཀར་གྱི་བྱིནརླབས། འཇམ་དཀར། མི་གཡོ་བ་དཀར་པོ། དབྱངས་ཅན་དཀར་མོ་སོགས་ཀྱི་རྗེས་གནང་མན་ངག་འགའ་རེ་དང་བཅས་པ་གནང་ཞིང་།
བླ་མ་རྒྱན་འོད་པ་ལ་བརྞ་ཤ་ཝ་རིའི་རྗེས་གནང་དང་རྣམ་འཇོམས་དཀར་པོའི་ལུང་མཛད། ཟླ་བ་དེའི་ཉི་ཤུ་བཞི་ནས་སྐུ་བསྙུང་ཚུལ་བསྟན། ལྷུན་གྲུབ་གླིང་པའི་བླ་མ་གདན་ས་པ་ལ་ཕྱག་ཆེན་ཚེ་ཁྲིད།
སྐྱིད་སྡུག་ལམ་འཁྱེར། ཚེམ་བུ་དམར་ཁྲིད། བློ་སྦྱོང་རྣམས་ཀྱི་བཤད་འཁྲིད་སྐུ་མཉེལ་བཞིན་པའི་ངང་ནས་མཛད། དེ་ནས་བུ་སློབ

རྣམས་ཀྱིས་རིམ་གྲོ་བསྒྲུབས་པས། ད་ལ་རིམ་གྲོ་བྱེད་མི་དགོས། ཁྱེད་རང་རྣམས་སྦྱོར་བ་ལས་མེད་གསུང་། སྙེ་མོ་དཔོན་དྲུང་ཡབ་སྲས་ཕེབས་པས། ཆོས་རྗེ་ཡང་དགྱེས་གསུང་གླེང་མང་དུ་མཛད། ངའི་དཔེ་ཆ་རྣམས་ལ་སྐུ་ཚགས་གྱིས་གསུང་།
སྐུ་ཚགས་བྱེད་དུས་དུས་འཁོར་རྒྱུད་ཀྱི་ལྟ་འཕྲོ་དེ་ལ་ཚིག་རིས་ཅི་འདུག་གསུང་། དག་པ་ཡང་དག་དག་པའི་ཆུ་ལས་རི་བོར་འཛིན་པ་ལྟར་དཀར་ཕྱག་གི་མཚན་མ་འོད་དཔག་མེད་ཅེས་བྱ་བ་སོགས་འདུག་ལགས་ཞུས་པས།
དེའི་ཤོག་བུ་དེ་ཀ་གཞུ་ལ་སྦྱོར་གསུངས་ནས་སྦྱར། དཔེ་གཞན་རྣམས་ཞ་ལུར་ཡེ་ལིའི་ནདསྐྱོལ། དུས་འཁོར་རྒྱུད་དང་འགྲེལ་བ་དེ་སྔས་འགོ་རུ་ཞོག །རྟེན་འབྲེལ་གཅིག་འདུག་གིས་གསུངས་ནས་བཞག་གོ
།དེ་ནས་སྐུ་ལུས་ལ་ཤེད་ཙམ་མེད་པས། ཐུགས་རིག་དང་པོ་བྱུང་བས། ཐུགས་དམ་འཕེལ་བོ་བྱུང་གསུང་། བསྙུང་གཡོག་མཐིལ་མ་དགེ་བཤེས་ཆོས་འབྱོར་ཡིན་པས། ཆོས་འབྱོར་ཁྱོད་ཕན་ཐོགས་པོ་རང་གཅིག་བྱུང་བས།
བསོད་ནམས་ཐོབ། འཕགས་མཛོད་ལསཔ་མིན་ཡང་ཕ་མ་དང་། །ནད་པ་དང་ནི་ཆོས་སྨྲ་དང་། །སྲིད་མཐའི་བྱང་ཆུབ་སེམས་དཔའ་ལ། །ཡོན་ནི་གཞལ་དུ་མེད་པར་གསུང་། །ཞེས་སོགས་ཀྱིས་ལུང་དྲངས་ནས།
ང་ནང་པ་ནི་ཡིན་ཆོས་སྨྲ་བའི་གང་ཟག་ནི་ཡིན་ནོ། །སྐྱེས་མཐའི་བྱང་ཆུབ་སེམས་དཔའ་ཡང་མིན་པའི་ཏིག་པ་ཡང་མེད་གསུང་ངོ་། །དེ་ནས་ཞག་གསུམ་སོང་བའི་སྔ་དྲོ་བཞུགས་གདན་ལ། སྣམ་གདན་ཆེན་པོ་ཅིག་ཡོད་པས།
དེའི་ཕྱོགས་བཞི་ནས

བཏེག་ནས་ཉི་མ་ལ་གདན་དྲངས། དྲོ་བར་དུས་སུ་སླེབས་པ་དང་ཇ་སྐོལ་གསུང་། སློབ་དཔོན་གཉིས་ཐུགས་བྲེལ་བས། ཅུང་ཟད་གཅིག་འགོར་བས་ཇ་མགྱོགས་པོ་ཐོང་། ང་ལ་ཡང་དཀར་ཡོལ་ཐོངས་གསུངས། ཇ་བཞེས་པའི་ཚུལ་མཛད།
ཁྱེད་རྣམས་ཀྱིས་གསོལ་འདེབས་ཤིག་གྱིས་ཤིག་གསུངས། ཐུགས་དམ་ལ་སྤྱན་ཧྲིག་གི་བཞུགས་འདུག །གསོལ་འདེབས་ཚར་བ་དང་མཉམ་དུ། ས་ཕོ་རྟའི་ལོ་ནག་པ་ཟླ་བའི་ཉི་གཟའ་མིག་དམར་དང་སྐར་མ་ཁྲུམ་སྨད་ཡིན།ཤུ་དྲུག
།རྗེ་བཙུན་དེ་ཉིད་ཀྱི་དགུང་ལོ་བདུན་ཅུ་དོན་བརྒྱད་བཞེས་པའི་ཚེ་དབེན་ཙར་སྐུ་གཤེགས་སོ། །དེའི་ཚེ་འཇའ་འོད་རོལ་མོའི་སྒྲ་སོགས་ཀུན་གྱི་མཐུན་སྣང་དུ་གྲུབ་པ་བྱུང་ཞིང་། སྐུ་གདུང་གཤེད་དམར་གྱི་སྟེང་ནས་ཞུགས་ཀྱིས་སྦྱངས་པས་རིང་བསྲེལ་དང་ལྷ་སྐུ་སོགས་བསམ་གྱིས་མི་ཁྱབ་པ་བྱུང་ནས་ཕྱི་རྟེན་རྣམ་རྒྱལ་མཆོད་རྟེན་རི་ཕུག་ཏུ་བཞེངས་སོ།།
འདི་ཉིད་ཀྱི་གསུང་འབུམ་སྙེ་མོ་རུ་མཚམས་དགོན་པ་དཀར་པོ་བྱ་བར་བཞེངས་ཚུལ་གྱི་དཀར་ཆག་གཅིག་འདུག་པ་འདི་ལྟར།
ཀབར་རྣམ་འཇོམས་དཀར་པོའི་དཀྱིལ་ཆོག་ལ་༢༠ བརྞ་ཤ་ཝ་རིའི་རྗེས་གནང་ཁྲུས་ཆོག་དང་བཅས་པ་ལ་༡༠ དུས་འཁོར་གྱི་ཟིན་བྲིས་ལ་༡༨
ཐུགས་རྗེ་ཆེན་པོའི་དམར་འཁྲིད་དང་གསོལ་འདེབས་ལ་༡༨ རྟ་མགྲིན་ནག་པོའི་སྒྲུབ་ཐབས་དང་རྗེས་གནང་ལ་༥ དོནཞགས་ཀྱི་དེ་ཉིད་བཅུ་དྲུག་ལ་༦ མངོན་བརྗོད་ཀྱི་རྣམ་བཤད་སྡེ་བདུན་གསལ་བའི་སྒྲོན་མེ་ལ་༡༡༠
མཛོད་ཀྱི་སྦྱོར་ཊཱིཀ་མཁས་པའི་ཡིད་འཕྲོག་ལ་༡༣༧ མངོན་བརྗོད་ཀྱི་ཚིག་ལེའུར་བྱས

པ་ལ་༣༦ མཛོད་ཀྱི་དཀའ་འགྲེལ་མཁས་པའི་ཡིད་འཕྲོག་ལ་༡༧༥ ཀུན་བསྒྲིལ་བས་ཤོག་གྲངས་ལྔ་བརྒྱ་དང་བཞི་བཅུ་བཞུགས་སོ། །ཁ བར་ཕར་ཕྱིན་གྱི་སྦྱོར་ཊིཀ་མཁས་པ་དགའ་བྱེད་ལ་༦༧ དོན་བདུན་ཅུའི་ས་མཚམས་ལ་༦
སུམ་ཅུ་པའི་ཚིག་ལེའུར་བྱས་པ་ལ་༣ སུམ་ཅུ་པའི་རྣམ་བཤད་ལ་༡༤ བསྐལ་བཟང་སངས་རྒྱས་སྟོང་རྩའི་མཚན་འབུམ་ལ་༨ བཞུགས་གནས་གསལ་བོའི་མེ་ལོང་ལ་༣༧ མཛོད་ཀྱི་ཐལ་ཕྲེང་གནམ་ལྕགས་འབར་ལ་༧༣ ཕྱག་ཆེན་དམིགས་པ་གེགས་སེལ་དབྱངས་ཅན་མའི་བསྟོད་པ་བྱིན་རློབ་མ།
རབ་དཀར་གངས་རྩེ་མརྣམས་ལ་༢ ཕག་དཀར་གྱི་བསྟོད་པ། རྗེས་གནང་། འཇམ་དཀར་གྱི་བསྟོད་པ། དབྱངས་ཅན་མའི་བསྟོད་པ་བློ་གྲོས་རྒྱས་བྱེད་རྣམས་ལ་༦
ཕར་ཕྱིན་གྱི་ཐལ་འཕྲེང་ལ་༢༣ ཕར་ཕྱིནབྱིན་གྱི་ཐལ་འཕྲེང་བསྡུས་པ་ལ་༡༡ སྦྱོར་བསྡུས་ལྟག་འཐེན་མ་ལ་༥ རིག་པའི་སྒོ་ལ་༡༤ ལེགས་བཤད་ནོར་བུའི་འཕྲེང་བ་ལ་༡༠ ཐལ་འཕྲེང་ནོར་བུའི་འཕྲེང་བ་བློགསལ་གྱི་མགུལ་རྒྱན་ལ་༡༨
བསྡུས་ཆོས་ནོར་བུའི་འཕྲེང་བ་ལ་༡༠ རྡོ་རྗེ་ཐོག་ལ་༦ ཚད་མ་རྣམ་པར་ངེས་པའི་སྦྱོར་ཊཱིཀ་གཞན་ཕན་ནོར་བུའི་འཕྲེང་བའི་ལེའུ་གཉིས་པ་ཡོན་ལ་༨༣ གཞན་དོན་ལེའུ་དང་སྦྱོར་པ་ལ་༡༣༠
ཚད་མའི་ཐལ་འཕྲེང་མདོར་བསྡུས་ལ་༡༠ ཀུན་བསྒྲིལ་བས་ཤོག་གྲངས་ལྔ་བརྒྱ་དང་སུམ་དུ་སོ་དགུ་བཞུགས་སོ། །གསུང་འབུམ་འདི་དག་དེ་ལྟ་ཕྱོགས་འདི་ན་བཞུགས་པ་མི་སྣང་ཞིང་། ཕྱིས་དཔེ་རྒྱུན་རྙེད་སླ་བའི་ཕྱིར་དུ་དཀར་ཆག་འདི་ཡང

བདག་གི་མཐོང་བ་ལས་འདིར་བྲིས་པའོ།། གཉིས་པ་ནི། ཡིད་བཞིན་ནོར་བུ་ལྟར་བཟང་རིན་པོ་ཆེ། །ཞེས་མཁས་གྲུབ་སྨྲ་བའི་ཉི་མ་ནོར་བཟང་རིན་ཆེན་དཔལ་བཟང་པོ་ནི། ཐུགས་སྲས་ལོ་ཙཱ་བ་དང་། ཁྱུང་ལྷས་པ་སོགས་བསྟེན་ནས་མདོ་སྔགས་མཐའ་དག་ལ་སྦྱངས།
ཁྱད་པར་ཀུན་མཁྱེན་བསོད་ནམས་དཔལ་གྲུབ་ཀྱི་ཐུགས་ཀྱི་སྲས་དམ་པར་གྱུར་ཏེ། རིགས་པའི་བསྟན་བཅོས་ཚད་མ་སྡེ་བདུན་གྱི་བདག་པོར་གྱུར། འཆད་རྩོད་རྩོམ་གསུམ་ལ་གཞན་དྲིང་མི་འཇོག་པའི་རྣམ་དཔྱོད་མཆོག་ཏུ་ཡངས་ཤིང་འགྲན་ཟླ་མེད་པའི་མཁས་པ་ཆེན་པོར་གྱུར་པ་ཡིན་ཏེ།
བསྟོད་པ་ལས། འཆད་པའི་ཚེ་ན་ལེགས་བཤད་ཆར་རྒྱུན་འབེབས། །རྩོད་པའི་ཚེ་ན་ཕལ་རྒོལ་སྤོབས་པ་འཇོམས།
།རྩོམ་པས་མཁས་པ་ཀུན་གྱི་ཡིད་འཕྲོག་པའི། །མཁས་གྲུབ་ནོར་བཟང་ཞབས་ལ་གསོལ་བ་འདེབས། །ཞེས་འབྱུང་བ་ལྟར་རོ། །གཞན་ཡང་དུས་དེར་སྨྲ་བའི་སེངྒེ་རོང་སྟོན་ཤཱཀྱ་རྒྱལ་མཚན་དང་།
མཁས་གྲུབ་དགེ་ལེགས་དཔལ་བཟང་པོ་གཉིས་དཔལ་འཁོར་སྡེ་ཆེན་དུ་རྩོད་པ་མཛད་ཅེས་ཟེར་ནས་རྩོད་པ་དང་ང་ལ་ཡང་གདན་དྲངས། མདོར་ན་ཇི་སྐད་དུ། ཐོག་མར་ཤེས་བྱ་ཀུན་ལ་མཁས་པར་སྦྱངས། །བར་དུ་མཁས་པའི་ཚོགས་སུ་ལེགས་པར་བཤད།
།ཕྱིས་ནས་འདྲིས་པའི་དོན་ལ་བརྩོན་པས་བསྒོམ། །དུས་གསུམ་རྒྱལ་བ་ཡོངས་ཀྱི་བཞེད་གཞུང་ཡིན། །ཞེས་གསུངས་པའི་དོན་ཡང་བདག་ཉིད་ཆེན་པོ་འདི་ལ་མངའ་བར་སེམས་སོ། །སྔོན་གསུང་འབུམ་གྱི་རིམ་པའང་ཅི་རིགས་པ་བྱུང་ཚོད་འདུག་ཀྱང་།
རྗེས་འཇུག་མ་རུངས་པ་དག་གིས་བདག

ཉིད་ཆེན་པོ་འདི་དག་གི་འཆད་རྩོད་རྩོམ་གསུང་གྱི་མཛད་པ་བ་གང་ཆེ་བ་རྣམས་ཁྱི་རྒན་གྱི་རྣམ་བར་གཎྜིའི་སྒྲ་བསྒྲགས་པ་བཞིན་དུ་རྗེས་མེད་དུ་བཏང་བའི་ལག་རྗེས་སྔ་ཕྱི་ཀུན་ཏུ་བཞག་ནས་མི་མངོན་པའི་དབྱིངས་ལ་གཤེགས་སོ།།གསུམ་པ་ནི།
རྣམ་དཔྱོད་ཕུལ་ཕྱིན་ཟླ་བ་དཔལ་རིན་ཏེ། །ཞེས་མཁས་པའི་དབང་པོ་ཙནྡྲ་ཤྲཱི་རཏྣ་ནི།གྲུབ་པའི་དབང་ཕྱུག་སྐུ་ཞང་ནམ་མཁའ་མཚན་ཅན་གྱི་ཐུགས་ཀྱི་སྲས་གཅིག་པུར་གྲགས་ཤིང་།
སྤྱིར་ཤེས་བྱ་རིག་པའི་གནས་མཐའ་དག་ལ་མཁསཤིང་རྒྱུད་སྡེ་བཞི་ལ་དབང་འབྱོར་བའི་རྡོ་ཙནྡྲ་གོ་མི་ཟེར་བའང་གསུང་རྩོམ་གྱི་མཛད་བྱང་མང་པོ་ལ་ཡོད་དེ་བོད་སྐད་དུ་བཙུན་པ་ཟླ་བ་ཞེས་པའོརྗེ་འཛིན་པ་ཀུན་གྱིས་ནང་ནས་མཆོག་ཏུ་གྱུར་ཅིང་།
དེ་ཡང་ཇི་སྐད་དུ། རྗེ་ཉིད་ཀྱི་ཞལ་ནས། རྒྱུད་འགྲེལ་མན་ངག་ཆ་ཤས་ཡོངས་རྫོགས་ངོས། །རྣམ་དཔྱོད་བཟིན་མཛེས་མགྲིན་པའི་དབྱངས་སྙན་པའི། །རི་དྭགས་མཙན་མ་རབ་ཏུ་མཛེས་བཀོད་ནས།
།བསྟན་པའི་ཀུ་མུད་སྐྱོང་འདི་སྐལ་བ་བཟང་། །དེ་ཕྱིར་བརྩོན་པའི་བསེར་བུ་ཆེར་གཡོས་ཏེ། །སྙོམས་ལས་ཆུ་འཛིན་དྲ་བ་ཀུན་བསལ་ནས། །ལེགས་བཤད་བསིལ་ཟེར་དུ་མ་རབ་སྤྲོས་ཏེ།
།མི་ཤེས་མུན་ཚོགས་དེང་བར་གྱིས་ཤིག་ཀྱེ། །ཞེས་སོ། །ཁྱད་པར་ཡོ་ག་རྣལ་འབྱོར་རྒྱུད་ཀྱི་ཕྱག་ལེན་གྱི་གནད་མཐའ་དག་ལ་ཤིན་ཏུ་མཁས་པས། ཇི་སྐད་དུ། བྲིས་ཐིག་གར་དབྱངས་བཞི་ལ་ཙནྡྲ་ཤྲཱི་ངས།
།ལེགས་པར་སྦྱངས་ཏེ་ད་ལྟ་ང་མིན་གཞན་པ་སུ། །ཞེས་དང་། གསུང་ཚངས་པའི་དབྱངས་ལྟར་སྙན་འཇེབས་པ་ཡོད་པས། བདག་གིས་གསུང

དབྱངས་བསྒྲགས་པ་ན། །འཇིག་རྟེན་མེས་པོ་ཚངས་པ་ཡང་། །དབྱངས་སྙན་བརྗོད་པའི་སྙེམས་བྲལ་ནས། །རང་གི་གནས་སུ་ཡིབ་པ་སྙམ། །ཞེས་སོགས་གསུངས་སོ། །གནས་གསར་དགེ་འཕེལ་གྱི་རི་ངོས་སུ་སངས་རྒྱས་གླིང་ཞེས་བྱ་བའི་དགོན་པ་བཏབ།
དེར་ཕྱི་རྟེན་སྐུ་འབུམ་སོགས་ཀྱང་དུ་མ་བཞེངས། མཁས་མང་བརྒྱ་ཕྲག་ལ་ཆོས་ཀྱི་འཁོར་ལོ་བསྐོར་ཞིང་གདུལ་བྱ་དཔག་ཏུ་མེད་པའི་དོན་མཛད་དོ།། ༑ གསུང་འབུམ་གྱི་རིམ་པ་དེང་སྐབས་མ་ཚང་བ་བཞུགས་པ་བདག་གིས་མ་མཐོང་ཡང་།
ཁ་ཐོར་དུ་སྣང་བ་ལ། རྒྱུད་སྡེ་སྤྱི་རྣམས། དུས་འཁོར་གྱི་ཆོ་གའི་ལྷན་ཐབས། གསང་འདུས་མི་བསྐྱོད་པའི་ཟིན་བྲིས། གསང་འདུས་འཇམ་རྡོར་གྱི་བསྟོད་ཆེན་ཤིན་ཏུ་ལེགས།
འཇིགས་བྱེད་དཔའ་བོ་གཅིག་པའི་ལྷན་ཐབས། གདོང་དྲུག་གི་གནད་འགྲོལ་ཡིག གཤེད་དམར་ལྷ་ལྔའི་ཕྱག་ལེན་གྱི་རིམ་པ། རྡོར་དབྱིངས་ཀྱི་ལྷན་ཐབས། ཁམས་གསུམ་རྣམ་རྒྱལ་གྱི་དཀའ་གནད་གསལ་བྱེད།
བཤད་རྒྱུད་རྡོ་རྗེ་རྩེ་མོའི་རིག་མ་བཅུ་དྲུག་གི་འགྲེལ་བ། ཆིག་འབུམ་གྱི་འགྲེལ་པ། དཀའ་གནད་གསལ་བྱེད་ཀྱི་ལྷན་ཐབས། དབང་ཆོག དཔལ་མཆོག་རིགས་བསྡུས་ཀྱི་དཀའ་གནད་གསལ་བྱེད། གཙུག་དགུའི་དཀའ་གནད་གསལ་བྱེད།
མི་འཁྲུགས་པའི་དཀའ་གནད་གསལ་བྱེད། ཕྱག་རྡོར་འགྲོ་བཟང་གི་དབང་ཆོག གྲུབ་དབང་ནམ་མཁའི་མཚན་ཅན་གྱི་རྣམ་ཐར་གསོལ་འདེབས་སོགས་མང་དུ་བཞུགས་སོ།།རྒྱུད་འཛིན་མཁས་བཙུན་བཟང་གསུམ་དང་ལྡན་པའི་སློབ་མ་མང་དུ་བྱུང་ཡང་།གཙོ་བོར་གྱུར་པ་ཐུགས་ཀྱི་སྲས་དམ་པ

ཤར་ཆེན་ཐམས་ཅད་མཁྱེན་པ་ཡེ་ཤེས་རྒྱ་མཚོའོ།། གསོལ་འདེབས་ལས། སོ་རིག་སྔགས་འཆང་མཐུ་ཆེན་ཤཱཀྱ་དཔལ། །འཁྲུལ་རྟོག་ཀུན་ཞིག་ཚུལ་ཁྲིམས་རྒྱལ་མཚན་བསྒྲེང་། །དཀའ་བཞི་རིན་ཆེན་ཐུབ་བསྟན་རྒྱལ་མཚན་འཛིན།
།མཚུངས་མེད་དམ་པ་གསུམ་ལ་གསོལ་བ་འདེབས། །ཞེས་འབྱུང་བས།དང་པོ་རྗེ་སྔགས་འཆང་རིན་པོ་ཆེ་བླ་ཆེན་ཤཱཀྱ་དཔལ་ནི། སྔོན་མཐུ་སྟོབས་ཀྱི་དབང་ཕྱུག་རྭ་ལོ་ཙཱ་བ་རྡོ་རྗེ་གྲགས་དང་། འཕགས་པའི་ཡུལ་གྱི་སློབ་དཔོན་མི་ཐུབ་ཟླ་བ་དང་།
ས་སྐྱའི་རྗེ་བཙུན་བསོད་ནམས་རྩེ་མོ་རྣམས་སུ་སྐྱེ་བ་བཞེས་ཤིང་། དེ་རྗེས་ཤམྦྷ་ལའི་རྒྱལ་ཕྲན་ཙནྡྲ་སང་ག་ཏ་ཞེས་བྱ་བའི་ཁྱིམ་དུ་ཚུན་མིའི་སྲས་སུ་འཁྲུངས་ཏེ།
རིགས་ལྡན་རྒྱལ་བ་ས་སྐྱོང་ཆོས་སྟོན་པའི་འདུན་སར། དུས་འཁོར་གྱི་རྒྱུད་དང་རྒྱུད་འགྲེལ་རྣམས་གསན་ནས་སྐུ་ན་ཕྲ་མོ་ལ་གཤེགས་པའི་ཚུལ་བསྟན། དེ་ནས་བོད་ཀྱི་ས་ཆ་གཡོར་པོར། སྙེ་མདོ་ཀུན་མཁྱེན་ཀུན་དགའ་དོན་གྲུབ་ཏུ་འཁྲུངས་ནས་འགྲོ་བའི་དོན་མཛད་ཅིང་།
དེ་ཉིད་ཀྱི་སྐྱེ་བ་ནི་སྔགས་འཆང་རིན་པོ་ཆེ་འདི་ཉིད་ཡིན་ནོ། །འདིའི་ཡབ་ནི་སྔགས་རྙིང་མའི་གདུང་རྒྱུད་སོ་ཟུར་སྣུབས་གསུམ་སྔགས་པའི་རྒྱལ་པོར་གྲགས་པའི་ནང་ནས་སོ་ཞེས་བྱ་བའི་རིགས་རུས་དྲི་མ་མེད་པར་འཁྲུངས་ཤིང་།
མཐུ་དང་རྫུ་འཕྲུལ་ལ་མངའ་བརྙེས་པ་སོ་སྟོན་ཆོས་སྐྱོང་དཔལ་དང་། ཡུམ་སྔགས་མོ་བཙུན་མ་དཔལ་གཉིས་ཀྱི་སྲས་སུ།
སྙེ་མོ་རུ་མཙམས་ཀྱི་དབེན་གནས་དབལ་འུག་ཚང་ཞེས་བྱ་བར་ཤིང་མོ་ལུག་གི་ལོ། །དཔྱིད

ཟླ་ར་བའི་ཉེར་ལྔའི་ཐོ་རངས་སྐུ་བལྟམས། ཤིང་ལུག་འདི་ཆོས་རྗེ་ཐམས་ཅད་མཁྱེན་པ་དགུང་ལོ་དྲུག་ཅུ་ར་དྲུག་དང་། གཡུང་སྟོན་རྡོ་རྗེ་དཔལ་གྱི་དགུང་ལོ་བདུན་དུ་ཅོན་གཉིས་ཀྱི་ཐོག་ཡིན་ནོ། །ལྷུམས་སུ་ཞུགས་དུས་ཡུམ་གྱི་རྨི་ལམ་དུ་ལྟོ་བར་ཕྱག་ན་རྡོ་རྗེའི་དཀྱིལ་འཁོར་ཡོངས་རྫོགས་གྲུབ་པ་ཅིག་རྨིས།
ཡབ་ལ་བཤད་པས། མཚན་རིལ་པོར་གཉིད་ལོག་ན་རྨི་ལམ་སྣ་ཚོགས་འཆར་ཡོང་བ་དེ་མ་ཤེས་སམ་གསུང་།
ཡང་ནུབ་གཅིག་ལྟ་བོ་ནས་ཉི་མ་འོད་ཟེར་རབ་ཏུ་འབར་བ་གཅིག་ཤར་བ་རྨིས་ནས། ཡབ་ལ་བཤད་པས། འདྲེ་རུ་རྣམ་རྟོག་ལངས་ན་མཐོང་ཚད་འདྲེ་རུ་འགྱུར། རྟོག་པ་མ་རགས་གསུང་། ཡང་ནུབ་གཅིག་ས་གཞི་ཐམས་ཅད་སྐྱེ་བོས་གང་ནས་རང་ལ་ཕྱག་དང་མཆོད་པ་སྣཚོགས་འབུལ་བ་རྨིས་ནས་ཡབ་ལ་ཞུས་པས།
རང་རེ་གཉིས་ལ་རང་དེ་ཙམགྱི་རེ་གོ་མེད། འོན་ཀྱང་བླ་མས་ལུང་བསྟན་ཡོད་པས། ལུས་ཀྱི་སེམས་ཅན་དེ་ལ་ནོར་ཉན་གཅིག་ཡོད་པ་གདའ་གསུང་ངོ་།
ལུང་བསྟན་ཚུལ་ནི། ཡབ་ཀྱི་སྔར་གྲུ་ཤེས་རབ་སེངྒེའི་དྲུང་དུ་རབ་བྱུང་ནོད་དུ་ཕེབས་པས། གྲུའི་ཞལ་ནས་རབ་ཏུ་འབྱུང་བ་འདི་བསྟན་པའི་གཞི་རྩ་ཡིན་པས་ཁྱད་པར་དུ་འཕགས་མོད་ཀྱི།
ཁྱོད་ལ་མ་འོངས་པར་བྱང་ཆུབ་སེམས་དཔའ་ཆེན་པོ་ཞིག་གཞན་དོན་ལ་ཁྱོད་ཀྱི་བུར་འཁྲུངས་པ་འདུག་པས་ཡུལ་དུ་ལོག་ནས་ཁྱིམ་ཐབས་གྱིས་ཤིག་ཅེས་གསུངས་སོ། །སྐུ་འཁྲུངས་ནས་བྱིས་པ་སྨྲ་ཤེས་ཙམ་གྱི་དུས་ན།
རྩེད་མོ་མི་མཛད་པར། སྒོམ་ཞིག་བྱེད་གསུངས་ནས། མཉམ་གཞག་མཛད་ཅིང་སྤྱན

གཟིམ་མེའི་བཞུགས། སྐབས་ཤིག་ཕྱིར་བྱོན་ནས། ལུ་མ་འཁྱིལ་བ་སྦལ་ཅོང་གིས་ཁེངས་པ་གཅིག་གི་གདོང་ན་བཞུགས་ཏེ། སྐྱབས་འགྲོ་གཅིག་མཛད་ཀྱིན་འདུག་པ་ལ། ཡབ་ཀྱིས་ཨོ་ལོ་ཅི་བྱེད་ཡོད་དྲིས་པས། སེམས་ཅན་ཤིན་ཏུ་མང་པོ་ལ་ཆོས་བཤད་ཀྱིན་ཡོད་གསུངས་སྐད།
སྙིང་རྗེ་ཤིན་ཏུ་ཆེ་བས། མཙན་ཡང་བྱང་སེམས་ཆེན་པོ་ཞེས་བཏགས་སོ། །ཡབ་དེ་ཐུགསལ་ཅུང་ཟད་མི་འཚམས་པ་བྱུང་ན། ཕ་རོལ་པོ་དེའི་ཞིང་སར་སེར་བ་སྒོས་འབེབས་ཀྱི་མཐུ་རང་མཛད་པ་ཞིག་ཡོད་ཀྱང་དམ་པའི་འདིའི་མཛད་སྤྱོད་གཟིགས་པ་ནས་དེ་འདྲ་མི་མཛད་པ་ཞིག་བྱུང་གདའ།
དེ་ནས་ཉིད་ཀྱི་སྐུ་ཞང་གྲགས་པས། གཡུང་སྟོན་རྡོ་རྗེ་དཔལ་སྤྱན་དྲངས་ནས་ཕུག་པ་ཆེན་མོར་རྡོ་རྗེ་གཞོན་ནུའི་ཁྲོམ་དབང་གཅིག་མཛད་པ་དེར་ཕེབས་པའི་གཟིགས་སྣང་ལ།
དཀྱིལ་འཁོར་གྱི་དབུས་ན་ལྕགས་ཕུར་ཁྲུ་གང་པ་གཅིག་ཡོད་པ་ཡི་དམ་གྱི་ལྷ་དངོས་སུ་གཟིགས་ཤིང་། དེའི་གནས་གསུམ་ནས་འོད་ཟེར་དཀར་དམར་མཐིང་གསུམ་བྱུང་ནས་རང་གི་གནས་གསུམ་དུ་ཐིམ་པས་ཟད་མེད་ཀྱི་ཏིང་ངེ་འཛིན་ལ་ཡུན་རིང་པོ་འབྱམས་པ་བྱུང་།
དེས་ད་ནས་ཤེས་བྱ་ཐམས་ཅད་ལ་གཞན་དྲིང་མི་འཇོག་པའི་ཐུགས་རབ་སྐྱེས།
སྙེ་མདོ་ཀུན་མཁྱེན་ཆེན་པོ་དེ་གཡུང་སྟོན་པའི་བླ་མར་འདུག་པ། དེ་དུས་ཁོང་པས་ངོ་མཁྱེན་པས། དབང་མཛད་འཕྲོ་ལ་ངའི་བླ་མ་འདིར་ཕེབས་འདུག་སྐྱབས་སུ་མཆི། གསོན་གཤིན་འཕྲད་པའི་དུས་ཀྱང་བྱུང་གསུངས་ཏེ་དགྱེས་ནས་དགའ་བ་དྲུག་གི་མགུར་གསུངས་སོ།
།དེ་ནས་གསུང་རབ་རྣམས་ཀྱི

ལུང་མེད་ན། མ་འོངས་པའི་དུས་བླ་མ་འདིས་གཞན་རྗེས་སུ་འཛིན་པ་ན། བཀའ་མ་དག་པར་འགྲོ་བས། ངེད་ཀྱིས་འབུལ་དགོས་གསུངས་ཏེ། ལོ་དེའི་འཕྲོ་ཟླ་བ་བརྒྱད་ཙམ་བཞུགས་ནས། གསང་སྔགས་རྙིང་མའི་རྒྱུད་དབང་བཀའ།
མན་ངག་དང་བཅས་པ་ཁོང་རང་ལ་མངའ་བ་ཐམས་ཅད་བུམ་པ་གང་བྱོར་གནང་། ཆབ་ཀློག བོད་ཡིག ལཉྩ། ཝརྟུ། དྷ་རི་ཀ། ན་གུར་སོགས་ཀྱི་ཡི་གེ། རི་མོ། གཟན་ཡང་རིན་ཆེན་སྣ་བདུན། དུག་བཅོས་པའི་མན་ངག།
གསོ་བ་རིག་པའི་སྐོར་རྣམས་ཀྱང་གཡུང་སྟོན་ཉིད་ཀྱིས་རྫོགས་པར་ཕུལ་ལོ། །སྐབས་སུ་ཞལ་ཀྱལ་ལ། གཞན་མ་རྣམས་བླ་མས་སློབ་མ་རྗེས་སུ་འདིན་པ་ཡིན་ནའང་། ངེས་སྶལོབ་མས་བླ་མ་རྗེས་སུ་འཛིན་པ་འདི་རང་མཚར་ཆེ་ཨང་གསུང་།
དེ་རྗེས་ཡུམ་དང་བཅས་ཞྭ་ལུར་རིམ་གྲོ་ཆེན་མོ་ལ་ཕེབས་ཏེ། རི་ཕུག་ཏུ་བྱིན་རླབས་ཞུ་བར་བྱོན་ནས། ཆོས་རྗེ་ཐམས་ཅད་མཁྱེན་པ་བུ་སྟོན་རིན་པོ་ཆེ། ཆོས་ཁྲི་ཐང་ཀར་ཐེག་པ་ཆེན་པོའི་སེམས་བསྐྱེད་ཆེན་མོ་གསུང་གིན་འདུག་པ་དེ་རྫོགས་པར་གསན།
ཆོས་གྲོལ་བ་དང་། ཆོས་རྗེ་བླ་བྲང་དུ་ཕེབས་ནས་ཉེ་གནས་ལ་ད་ཅི་སློབ་དཔོན་རིན་ཆེན་དཔལ་གྲུབ་གྱི་རྕེར་འདུག་པའི་བུ་ཆུང་ཞྭ་མར་པོ་གྱོན་པ་གཅིག་འདུག
དེ་ག་ན་ཡོད་ཚོལ་ལ་བོས་ཤོག་གསུང་། ཡོ་ག་བ་དབང་རྣོན་ཡོད་དུ་བྱུང་སྟེ། ཆོས་རྗེའི་སྐུ་མདུན་དུ་ཁྲིད་ནས་སླེབས་དུས། ཐུགས་དམ་སཱཙྪ་འདེབས་ཀྱིན་འདུག་ནས། ཇོ་སྲས་བའི་ཞལ་རས་ལ་ཅེར་གྱིས་གཟིགས།
བཞེངས་ཁར་ཕྱག་མཁར་དེ་ནས་འདི་ལ་ཟུངས་གསུངས་ཏེ། བུ་ཚུ་འདི་ལ་གཡོག་རྒྱུའི་གོས་ཤིག་ལོངས་ཤོག་གི་བཀའ་གནང་བས། བཙར་ཤམ

སེར་པོ་ཀྱུགས་ཀྱུགས་གོང་པ་མེད་པའི་འཚེམ་འཕྲོ་གཅིག་ཁྱེར་བྱུང་པས་དེ་གནང་། ཉིད་ཅག་འུམ་བུའི་གདན་ས་འདིར་མི་ཁུགས་པ་གདའ་ཡི། འོན་ཀྱང་ཉིད་ཅག་སེམས་ཅན་ཆེན་པོ་གཅིག་ཡིན་གདའ་བས། སྡེ་འདི་ཐལ་ཁུང་དུ་སོང་སྐྱོར་མཛོད་ཅིག་གཟུང་།
དུས་ཕྱིས་རྗེ་རིན་པོ་ཆེའི་ཞལ་ནས། ངེད་ཞྭ་ལུ་པར་ལྷག་པར་ཞེན་ཆེ་ཞིང་ཞབས་ཏོག་གང་འགྲུབ་བྱེད་པ་འདི། མཁྱེན་རབ་དབང་ཕྱུག་བུ་སྟོན་ཆེན་པོའི་བཀའ་ཡིན།
གདན་ས་དེ་ཡོང་རྒྱུར་འདུག་ནའང་། གོས་དེ་ལ་གོང་པ་མེད་པའི་ལན་འདུག་གསུང་ངོ་། །དེ་ནས་ཞྭ་ལུའི་ལྷ་ཁང་རྣམས་སུ་བྱོན་ཏེ། རི་མོ་སོགས་ལྷ་ངོས་བཟུངས་བས། ཀུན་ངོ་མཚར་བ་གྱུར་རིང། ཉིད་ཀྱི་ཞང་པོ་འཇམ་དབྱངས་བ་ཟེར་བའི་ཆོས་སྡེའི་སློབ་དཔོན་གཅིག་ཡོད་པ་དེས།
ཡུམ་སྲས་གཉིས་མར་འབྱོན་ཁར། བུ་ཆུང་འདིའི་མགོ་འདོན་ངེད་ཀྱིས་བྱེད། ཅིས་ཀྱང་འདིར་སྐྱོལ་གསུང་བའི་ཞལ་ཏ་ནན་ཅན་གནང་ཞིང་།
ཡུལ་དུ་ཕེབས་དུས་ཡབ་མཁྲིས་པ་འཕོ་ལྷུང་གི་བསྙུང་གཞི་ཡིན་ཟེར་བསྙེལ་ནས་ཞག་བརྒྱད་ཙམ་སོང་འདུག དེའི་བསྙུང་གཡོག་ཞུས་ཏེ་བཞུགས་པ་ལ། ཐོ་རངས་ཤིག་མནལ་བསད་ནས་ཡབ་ཀྱི་སྐུ་མདུན་དུ་ཤོག་གསུངས་ཏེ་བྱོན་པས།
གཟིམས་མལ་གྱི་རྒྱབ་ན་ཀེ་ཚང་ཅིག་ཡོད་པི་ནང་ན། སྡིག་སྦལ་ཁ་སྦྱོར་གྱི་ཐུན་དོང་དུ་ཀི་ལ་ཡ་འབྲུ་བཅུ་གཉིས་པའི་རྡོ་ཐུན། རེམ་ཉིའི་ཁ་བཞིའི་བསད་ཐུན། གཟའ་དཔལ་བོ་བརྒྱད་སྐུལ་གྱི་སེར་ཐུན།
ཐོག་མདའ་དང་བཅས་པ་བཅུག་པ་གཅིག་དང་། བེ་བུམ་རྩི་གྲས་སྔོན་པོ་བྱས་པ་གཅིག་བཏོན་ནས། སྲས་ཀྱི་ཕྱག་ཏུ

གཏད་། ཁྱོད་ཉོན་ཅིག མི་ངས་མི་ལོ་ལྔ་བཅུ་ང་གཅིག་བར་དུ་ཕ་ཇོ་སྲས་སྔགས་པའི་རྐང་མ་དྲངས། འདྲེ་ཐོག་ཏུ་ལྷམ་དབུབ། ནོར་ཐོག་ཏུ་ཆོས་མ་བཙོངས། རང་ཐོག་ཏུ་དགྲ་མ་ཤོར་བ་ཞིག་བྱས་ཡོད་པས་དེ་ཙམ་ཡང་ཡིན་པ་འདུག་གོ།
ད་ཁྱོད་ལ་ཕ་ཕོགས་སུ་གཏད་པ་འདི་ཆུང་བསམ་པ་མ་བྱེད་མ་ཤི་བར་ནོར་བསགས་ནས་སྦྱིན་རྒྱུ་མེད་དེ། ཐུན་དོང་ནག་པོ་འདིའི་ནུས་མཐུ་དང་བྱིན་རླབས་ཆོས་སྡེ་ཆེན་པོ་གཅིག་ལས་ལྷག་གམ་མནོ།
།སྔགས་ཐུན་འདིའི་ཡངས་འབྲུ་རེ་རེས་ཀྱང་དགའ་བགེསག་ཀྱི་མགོ་ཨརྫ་ཀའི་དོག་པ་བཞིན་འགས་པར་བྱེད། དྲག་པོའི་ལས་ལ་ཐོགས་མེད་ལ་འདི་རྣམས་ཀྱིས་གནོད་བྱེད་འབྱུང་པོ་ཐམས་ཅད་རླག་པར་བྱེད་པས་ཡུན་དུམ་འཇུག་ཅིག།
བེ་བུམ་འདི་དགྲའི་འདུལ་ས། གཉེན་གྱི་སྐྱོང་ཐབས། ཟས་ནོར་གྱི་དཀོར་མཛོད་དང་འདྲ་ན་ཁྱོད་མི་དབུལ་ཕྱུག་པར་མདོག་གི། དབོན་ཆེན་ཤཱཀྱ་བཟང་པོའི་བུ་ཚ་རབས་ལའང་རྫོང་ཆུང་རེ་དང་དམག་འགའ་རེ་ལས་མི་གདའ་བ་ཁྱོད་རང་གི་གོ་མཆི།
ད་ངའི་མདུན་མ་དེ་ལེགས་པར་ཚར་ན། བུ་ཁྱོད་ཐོབ་ཅིག །སྔགས་པ་འཆི་ན་འདི་འདྲ་གཅིག་བྱེད་གསུངས་ནས། སྟེང་རླུང་ལན་གསུམ་རྔུགས་རྟིང་འཕོ་བ་གཅིག་མཛད།
སྤྱི་བོ་ནས་འོད་དཀར་བོ་ཕུག་རོན་གྱི་སྒོང་ཙམ་ཞིག་ཐོན་ཏེ་བྱང་ཕྱོགས་སུ་ཐལ་གྱི་སོང་དེ། ད་ལྟར་ཡབ་འདས་ནས་སེར་བ་བསྲུང་དགོས་གྱི་ཡུལ་ཆུང་འགའ་རེ་ཡོད་པ་རྣམས་སུ་ཡུམ་གྱིས་སེར་བསྲུང་མཛད་དོ།
སྡིགས་མཛུབ་ཀྱིས་སེར་བ་བར་སྣང་ནས་འདེད་ཅིང་། རྫས་རུས་སྦལ་ཡོད་པ་དག་ལས་མེ་འབར་བ་གཟིགས་ནས་ཡུམ་ལ་རྫས

སྔགས་ཡོད་ན་བདག་ལ་གནང་པ་ཞུ་གསུངས་པས། བུ་ལ་ཅིས་ཀྱང་སྟེར། ང་ལ་ཡང་ཕ་ཇོས་གནང་བ་ཡིན། སྔགས་ལ་ཡི་དམ་གྱི་སྙིང་པོ་ཟེར་བ་གཅིག་བཟླ་དགོས། རྫས་ལ་ཕྲེང་བ་ཟེར་བ་གཅིག་འབྲོང་ཀོ་ལྟར་མཉེ་དགོས་ཀྱིན་གདའ།
དེ་ལས་ཟབ་པ་མེད་གསུང་། དེ་ཐུགས་ལ་བཅང་ནས་སྤྱོད་ལམ་ཅི་མཛད་ཀྱང་། ཞལ་ནས་བཟླས་བརྗོད་ཤུབ་བུར་གནང་བ་རྒྱུན་མི་ཆད་པ་གཅིག་བྱུང་ངོ་། དེ་རྗེས་ལོ་གསུམ་ཙམ་ཡོང་བ་དང་ཞྭ་ལུ་ལས་ཞང་པོ་འཇམ་དབྱངས་པས་གདན་འདྲེན་བྱུང་ནས་སྲས་ཀྱིས་ཡར་ཕེབས།
མཁན་ཆེན་ཐམས་ཅད་མཁྱེན་གཟིགས་ཐུགས་སྲས་ལོ་ཙྪ་བ་རིན་ཆེན་རྣམ་རྒྱལ་གྱི་དྲུང་དུ་རབ་བྱུང་མཛད། མཚན་རིན་ཆེན་ཤཱཀྱ་དཔལ་ཞེས་གསོལ། ཐོག་མར་མཚན་ཉིད་ལ་སློབ་གཉེར་གནང་བར་བཞེད་ནས།
མངོན་རྟོགས་རྒྱན་གྱི་རྩེ་འགྲེལ། ཀུན་མཁྱེན་བུའི་ཊཱིཀྐ་དང་བཅས་པ་ལ་ཐུགས་སྦྱོང་མཛད་སྐབས། གདན་ས་ཆེན་པོ་ཞྭ་ལུ་རི་ཕུག་ཏུ་སྦྱིན་བདག་གཅིག་གིས་ཚར་འགྱེད་བཅས་ཤིག་བཏང་།
དེར་བྱོན་པའི་སྣར་ཐང་བའི་གྲྭ་སྐོར་བ་དཀའ་བཞི་མཁས་པ་གཅིག་གིས། སློབ་དཔོན་འཇམ་དབྱངས་པ་ལ་མངོན་རྟོགས་རྒྱན་ནས། འདི་ལ་བསལ་བྱ་ཅི་ཡང་མེད། །བཞག་པར་བྱ་བ་ཅུང་ཟད་མེད།
།ཡང་དག་ཉིད་ལ་ཡང་དག་བལྟ། །ཡང་དག་མཐོང་ན་རྣམ་པར་གྲོལ། །ཞེས་སོགས་ཀྱི་གཞུང་དྲིས། སྒྲོ་གླེང་མཛད། ཚིག་བརྩེགས་ཐོར་ཐོར་བྱུང་དུས་དགེ་བཤེས་རྣམས་ཀྱང་གཤགས་འགྱེད་ལ་ཞལ་མ་འཆམ་པར་འདུག།
རྗེ་རིན་པོ་ཆེའི་དགོངས་པ་ལ། མཚན་ཉིད་འདི་ཡང

ཆོས་སྤོང་གི་ལས་གསོག་ཉན་ཆེ་བ་གདའ། ད་དེ་བས་ཟམ་མོ་རྡོ་རྗེ་ཐེག་པ་ལ་སློབ་དགོས་པ་འདྲ་དགོངས་ནས་རྡོ་རྗེ་འབྱུང་བར་ཀུན་མཁྱེན་བུའི་ཊཱིཀྐ་དང་། གསུང་འདུས། དུས་འཁོར་བསྡུས་རྒྱུད། ད་རྣམས་ཀྱི་དཀའ་འགྲེལ་བཤདང་པ་བཅས་པ་ལ་སྦྱངས་པ་མཛད་པས་མཁས་པ་ཆེན་པོའང་གྱུར་ནས་བཤད་ཉན་མཛད་དོ།
།དེ་ནས་སྔོན་གྱི་སྨོན་ལམ་དང་ལས་ཀྱི་འབྲེལ་བས། རྒྱལ་དབང་ཐམས་ཅད་གཟིགས་པ་རིན་ཆེན་གྲུབ་ཀྱི་རྒྱལ་ཚབ།
སྐད་གཉིས་སྨྲ་བའི་དབང་པོ་ལོ་ཙྪ་བ་རིན་ཆེན་རྣལ་རྒྱལ་གྱི་ཞབས་འབྲིང་དུ་བཞུགས་ཏེ། ཆིཌ་ཕྱི་མ་དགེ་སློང་གི་སྡོམ་པ་ཡང་མཁན་ཆེན་ལོ་ཙྪ་བ་དེ་ཉིད་ལ་ནོད་ཅིང་། ལོ་ཆེན་དེའི་ཞལ་ནས། གསང་སྔགས་པ་ལ་ཐོག་མར་རྡོ་རྗེ་སློབ་དཔོན་གྱི་རྒྱུ་བསྙེན་པ་གཅིག་འཐེམ་དགོས་ཏེ།
རབ་དངོས་རྟགས། འབྲིང་རྨི་ཉམས་ཀྱི་མཚན་མ། ཐ་མ་ཡང་གྲངས་བསྙིན་གཅིག་མི་འགྲོ་བའི་ཐབས་མེད་པས་སྒྲུབ་པ་གྱིས་གསུངས་ནས་རི་ཕུག་གི་གཟིམས་ཁང་ཤར་དུ་སྐུ་མཚམས་ལ་བཞུགས།
ཕྱག་རྡོར་གྱི་བསྙེན་མཛད་པས་ཞག་བཅུ་གཉིས་ནས་གེགས་ཆེན་པོ་བྱུང་སྟེ། འབྱུང་པོའི་གཟུགས་མི་སྡུག་པ་སྣ་ཚོགས་དང་། ཁྱད་པར་མི་ནག་པོ།
ལུས་བར་སྣང་དུ་བསྐྱོད་པ། ཁ་ནས་མེ་འབར་བ་ཤིན་ཏུ་འཇིགས་སུ་རུང་བ་ཞིག་གིས་བསྡིགས་པ་སོགས་ཆོ་འཕྲུལ་མང་པོ་ཞིག་སྦྲེལ་མ་བཞིར་བྱུང་ཡང་བསྐྱེད་རིམ་ལ་གཡེལ་བ་མ་བྱུང་པར་བཞུགས་ཡོད་པ་ལ། དེ་དང་ཉེ་ལོགས་ན་སློབ་དཔོན་ཞུམ་བུ་འཇམ་དཔལ་ཟེར་བའི་སྐུ་མཚམས་པ།
སྦྱོར་དྲུག་བསྒོམས་པའི་གསལ་སྣང་དང་མངོན་ཤེས་མངའ་བ་ཞིག་ཡོད་པ་དེ

མཚམས་ཧར་འདོན་མཛད། བླ་བྲང་ཤར་མའི་སྒོ་བརྡུངས་བྱུང་། དེར་རྗེ་རིན་པོ་ཆེས་ཅི་ཡིན་གཟིགས་པས་སྒོ་ཕྱེ་གསུང་། ངག་བཅད་ཀྱིས་བརྡ་མཛད་ནས་མི་དབྱེ་གསུངས་པས། ཁྱོད་ལ་ཕན་པ་བྱུ་རྒྱུ་ཡོད། ཅིས་ཀྱང་སྒོ་ཕྱེ་ཞིག་ཟེར་ནས་འགས་སྒོ་གཅིག་ཡོད་པ་དབྱེ་དགོས་བྱུང་སྟེ་ནང་དུ་ཕེབས།
ཁོང་པ་རྟ་མགྲིན་གྱི་གྲུབ་ཐོབ་ཏུ་བྱེད་པས། སྤྱི་བོར་རྟ་མགོའི་ཕྱག་རྒྱ་བཅིངས། ཨི་ཧཾ་ཧཾ་ཧཾ་ཟེར་རྟའི་སྐད་བཏོན།
རྗེ་རིན་པོ་ཆེའི་ཞབས་ལ་ཐལ་ལྕག་གཅིག་བརྒྱབ། སྟེང་ཤོད་ཐམས་ཅད་དུ་ཡར་རྒྱུག་མར་རྒྱུ་མཛད། དེ་ནས་ཁྱོད་ལ་ཁ་སང་ནས་ཆོ་འཕྲུལ་དེ་འདྲ་བྱུང་ཡང་བར་ཆད་ཀྱིས་མ་ཚུགས་པ་ངོ་མཚར་ཆེ། ད་སྒྲུབ་པ་བྱེད་ལུགས་འདི་བཞིན་གྱིས་གསུང་བའི་བསླབ་བྱུ་མང་དུ་མཛད་ནས་ཕྱིར་ཕེབས་སོང་།
དེ་ནུབ་ནས་ཆོ་འཕྲུལ་ཞི་ཞིང་། བསྐྱེད་རིམ་ལ་བརྟན་པ་ཐོབ་པ་ཡིན་སྐད། དེ་ནས་ཕྱག་ན་རྡོ་རྗེ་འགྲོ་བཟང་གི་ཞལ་དངོས་སུ་གཟིགས།
བསྙེན་མཚམས་གྲོལ་བ་ནས་བཟུངས་ཏེ། ཆོས་ཀྱི་རྗེ་ཐུགས་སྲས་ལོ་ཙྪ་བ་ཆེན་པོ་དེ་ཉིད་སྐུ་མ་གཤེགས་གྱི་བར་ལ་ཞག་གཅིག་ཏུ་ཡང་མི་འབྲལ་བའི་གཞིས་བྱེས་ཐམས་ཅད་དུ་ཉེ་གནས་ཀྱི་མཐིལ་མཛད།
རྒྱལ་བའི་གསུང་རབ་ཕལ་མོ་ཆེ། དེའི་དགོངས་འགྲེལ་དུ་གྱུར་བའི་བསྟན་བཅོས། ཁྱད་པར་བུ་སྟོན་ཐམས་ཅད་མཁྱེན་པ་ནས་བརྒྱུད་པའི་མདོ་སྔགས་ཀྱི་ཆོས་བཀའ་མ་ལུས་པ་བུམ་པ་གང་བྱོའི་ཚུལ་དུ་ལོ་ཆེན་དེ་ཉིད་ལས་ཐོབ་པའི་སངས་རྒྱས་ཀུན་གྱི་ངོ་བོར་གཟིགས་ནས་བཀའ་བཞིན་སྒྲུབ་པའི་མཆོད་པས་དུས་རྟག་ཏུ་མཉེན་པར་མཛད་དོ།གཞན་ཡང་བླ་མ་དམ་པ་བསོད་ནམས་རྒྱལ

མཚན་། རྒྱལ་སྲས་ཐོགས་མེད་བཟང་པོ་དཔལ། ལོ་ཆེན་བྱང་རྩེ། མཁན་ཆེན་འཇམ་དབྱངས་གྲགས་ལ་སོགས་ལ་ཆོས་མང་དུ་གསན། དེ་རྗེས་ལྕགས་ཀྱི་ཕུར་རེ་ཞིག་སྒྲུབ་པ་མཛད། དེ་ནས་སྦྱེམ་ཆུང་དུ་མོན་པ་ཀེ་ཏིའི་སྒྲུབ་པ་ཞག་བདུན་དུ་མཛད་པས།
གཟའ་མོན་པ་ནག་པོའི་གཟུགས་སུ་བྱུང་བ་ལ། ཁྱོད་རང་གི་ལུས་སྟོན་གསུངས་བས་རཱ་ཧུ་ལ་དཀར་པོ་ཞི་བའི་ཉམས་ཅན་ཅིག་བྱུང་། འདི་མིན་པའི་ལུས་དངོས་སྟོན་གསུངས་པས།
ཁ་རླང་གི་དུག་མི་བཟོད་ཟེར། ང་བསྐྱེད་རིམ་ལས་རྒྱལ་ཆེས་བས་ཅང་མི་འོང་གསུངས་པས། ཡུག་གཅིག་ནས་ཁྱབ་འཇུག་མགོ་དགུ་པ། རྩེ་མོ་བྱ་རག་གི་མགོ་ཅན། ཉི་མའི་ཐད་དུ་སླེབས་པ་ལུས་དམར་པོ། མིག་མེ་དཔུང་འདྲ་བས་གང་བ་ལྟར་མི་བཟོད་པ་གཅིག་ལ།
བསྐྱེད་རིམ་འཕངས་བསྟོད་དེ་བཀའ་བསྒོས། དམ་བཞག་མཛད་དེ། རྐང་དམར་ནག་ཁྲག་གི་རྒྱ་མཚོའི་དབུས། ཞེས་སོགས་ཀྱི་བསྟོད་བསྐུལ་ཡང་དེར་གསུངས། ཡང་གནས་དེ་ཉིད་དུ་སྐྱེམས་ཆུང་བཀོར་བདག་དམ་ལ་བཏགས་ཤིང་།
དཔལ་ཆེན་པོ་ཞལ་གསུམ་ཕྱག་དྲུག་པའི་སྐུ་གཅིག་ཡོད་པ་ཡི་དམ་གྱི་ལྷ་དངོས་སུ་གཟིགས་ནས། ཆོས་སྐུ་འགྱུར་མེད་བདེ་ཆེན་ལོངས་སྤྱོད་སྐུ། ཞེས་སོགས་ཀྱི་བསྟོད་པ་ཡང་མཛད།
དེ་རྗེས་ཡངས་སུ་ཕྱག་རྡོར་འབྱུང་འདུལ་གྱི་བསྙེན་པ་མཛད་པས། དངོས་སུ་ཞལ་གཟིགས་ཤིང་ཤར་ཕྱོགས་སུ་སོང་ལ་འགྲོ་བའི་དོན་གྱིས་ཤིག་ཅེས་ལུང་བསྟན། གསེར་འགྱུར་དང་།
རིལ་བུ་ལ་སོགས་པའི་མེད་པའི་གྲུབ་པ་ཆེན་པོ་བརྒྱད་བརྙེས། སྐབས་ཤིག་གནས་གསར་ལུང་དུ་བཞུགས་པའི་ནུབ་གཅིག་མནལ་ལམ་དུ་བུད་མེད་སྔོ་སངས

མ་། རྟ་དང་ཞུར་ལ་ཞོན་པ་གཅིག་བྱུང་ནས། བདག་ལ་ནད་པ་གཅིག་ཡོད་པས་ཕེབས་དགོས་ཟེར། རྟེ་དེ་ལ་ཆིབས་ནས་བྱོན་པས། ཁང་བཟང་ཤིན་ཏུ་ཆེ་བ་ནོར་གྱིས་ཕྱུག་པ་གཅིག་གི་ནང་དུ་གདན་དྲངས་ཏེ། བེ་ཕྲུག་དཀར་པོའི་དོ་རས་ཆེ་གཅིག་གི་སྟེང་ན།
གྷ་ཧཾ་གི་བེར་གྱོན་པའི་མི་གཅིག་ཉལ་འདུག་ནས། འདི་ན་ཟེར། ག་ན་དྲིས་པས། ཉང་སྟོད་པ་སྣམ་དུ་མདའ་ཕོག་བྱུང་ཟེར་ནས་རྐང་བ་ནར་གྱིས་བརྐྱངས་བྱུང་ལ་གཟིགས་པས།
བོལ་མཚམས་ན་ཡུངས་ཀར་འབྲུ་གཉིས་འདུག་པ་ཕྱག་སེན་གྱིས་བཏོན། གཞན་ཅི་ཡང་མི་འདུག་གསུངས་པས། དེ་ཀས་འཚལ་བདོག་ལགས་ཟེར་ཏེ། ཕྱག་རྡོར་འཁོར་ཆེན་གྱི་བཟླས་ལུང་ཞུས། ཕྱག་འཚལ་བ་ལ་གཟིགས་པས།
སང་དཀར་པོའི་ལ་ཐོད་གཅིག་འདུག་པ་མི་འབུད་པའི་བེའི་འོག་ན་སྦྲུལ་མཇུག་ཉུག་གེར་འདུག གང་ཡིན་ནམ་དགོངས་པ་ལ་བུད་མེད་དས་སྔོར་བཞིན་གདན་དྲངས། ཕྱིར་ལོག་འགྲོ་ཁར་ཕྱག་གཅིག་ཕུལ་ནས། མིང་པོ་བུབས་ལྷག་པ་གཅིག་བདོག་པ།
དེའི་སྲོག་སྐྱབས་མིང་ལ་ཀླུ་ཆེན་ཐོད་དཀར་ཟེར་བ་ལགས། ད་ཕྱིན་ཆད་ངེད་མིང་སྲིང་ཁྱེད་ཀྱི་བཀའ་འབངས་སུ་མཆི་ཞིང་། མཇལ་རྟེན་མེ་ཏོག་མཚོན་པ་གཅིག་འབུལ་ཟེར་ཏེ། ནས་ཁྱོར་གང་ཞལ་རས་ལ་གཏོར་བྱུང་བས་མནལ་སད།
དེ་ཉིན་གནས་སྔོན་ཁོག་སེར་ཞོ་ཤིན་ཏུ་རྒོད་པས། མི་རྣམས་ཀྱི་པྲ་ཕབ་སྟེ་གང་བྱ་དྲིས་པས། ཇོ་མོར་མོ་བབས་ནས། འདིའི་སེར་ལམ་སློབ་དཔོན་ཤཱཀྱ་དཔལ་མིན་པ་གཞན་གྱིས་མི་ཆོད།
ཁྱེད་རང་རྣམས་དཔྱ་བསྡུས་ལ་ཁོང་ལ་ཕུལ་ཟེར་བ་བཞིན་ཞུས

པས་། རྗེ་རིན་པོ་ཆེས་སེར་ལམ་བཅད། དེ་ལོ་ཁོང་རྣམས་ཀྱིས་ནས་བསྡུས་པའི་ཕུང་ཕུལ་བས། ནས་ཁལ་ཉིས་བརྒྱ་ལྷག་ཙམ་བྱུང་། རྗེ་རིན་པོ་ཆེའི་ཞལ་ནས། ལྷ་འདྲེའི་འབུལ་བ་འདི་ཡང་ཐབས་འདྲ་བ་ལ་རེ་བ་མིན་པ་ཁོང་རང་གི་ནོར་དེས་ཕན་མི་ཐོགས་པ་འདུག་གསུངས།
དེ་ལ་སོགས་པའི་སྣང་སྲིད་ཀྱི་ལྷ་འདྲེ་ཀུན་གྱི་མཆོད་གནས་སུ་གྱུར་པ་ཡིན་གདའ། དེ་རྗེས་སྐུ་ཞང་ཆེན་པོ་སི་ཏུ་ཡེ་ཤེས་ཀུན་དགའ་ཉིད་མི་ཕྱེད་པའི་དད་པ་དང་ལྡན་པས།
ཞ་ལུར་ཞུགས་ནས་ཐུགས་དམ་མཛད་དུས་ཞྭ་ལུ་ཆོས་སྡེའི་བཤད་གསར་བ་རྣམས། གོང་མ་ཆེན་པོར་གནང་སྦྱིན་ཞུ་བའི་ཆ་ལ། ཁམ་ཆུ་དང་འཁྲུག་ལོང་ཆེར་བྱུང་བས། རམ་སེལ་སྐྱོན་གྱིས་ཆོས་སྐྱོང་གི་མཐུ་རང་བབས་ཀྱིས་དགྲ་ཕྱོགས་ཀྱི་ལྟེ་བོ་རྣམས་གཟེར་དང་ཁྲག་སྐྱུགས་ཤིང་ཤི་ནས་མི་རྣམས་ན་རེ།
སློབ་དཔོན་ཤཱཀྱ་དཔལ་གྱིས་མུ་སྟེགས་པའི་རང་འཐག་གཅིག་བསྐོར་བས། མེ་ལྷབ་ལྷབ་འབར་ཆུ་ཐོར་ཐོར་འབྱུང་ཞིང་མི་ཐམས་ཅད་གསོད་ཀྱིན་འདུག་ཟེས་རིན་པོ་ཆེ་ལ་ཁ་ཟེར་རོ།
དེ་དུས་རྗེ་ཉིད་ཀྱི་སློབ་མ་ཕྱོགས་གླང་ཁྲོས་ཏེ། ཐོག་འཕང་དགོས་བསམ་པ་ལ་ཞལ་ཤེས་ཀྱི་མན་ངག་མེད་པར། ཐུན་དོང་ཁ་ནས་མཁར་བསྟན་ཏེ་བཏོན་པས།
ཐོག་མ་དེ་ལ་གཉིས་ནམ་མཁའ་མཐོང་མ་ཁད་ཤོར་ནས་གཅིག་གར་སོང་ཆ་མི་འདུག གཅིག་རི་ཕུག་གི་སྐུ་འབུམ་ཐང་ལ་དྲུག་ཅུ་བ་གཏང་བའི་ཁག་དམར་བ་གཅིག་ཡོད་པ་ལ་རྒྱུགས་ནས།
དེའི་ཤུགས་ཀྱིས་སྐུ་འབུམ་ཆེན་མོ་ལ་རྡོའི་ཏོག་ཡོད་པ་གས་ཤིང་ཆོས་འཁོར་ཀྱང་ཐུགས་ཅུང་ཟད་འཁྱོམས། དེ་ནས་ལ་ཆུང་དེ་ལུང་པའི་རྒྱབ་ན་ཞིང

རྨོ་བའི་གླང་དམར་གཅིག་ཡོད་པ་ལ་སྐྲོག་ནས་དེ་དང་མི་གཅིག་ཤི། ཐོག་མདེལ་གཉིས་ཐུན་ཁྲོད་དུ་སོང་བས་བསྒྲིབས་ནས་མ་ཤོར། ཤུར་སྒྲ་ཆེན་པོ་བྱུང་བས་ཁོང་རང་ཡང་རྩེད་ནས་ཕྱག་རྡོར་གྱི་ཐང་ཀ་ཧར་ཚོན་མ་བྱིན་རླབས་ཅན་དུ་བྱེད་པ་གཅིག་ཡོད་དེ་མགོ་བགྱོན་ནས་བསྡད་འདུག་གོ།
དེར་རྗེའི་དྲུང་དུ་རྒྱུ་མཚན་ཞུས་པས། ཁྱོད་ཉམས་ཆུང་པ་ལ་ཐུག །ཁམ་མཆུ་དེ་ཙམ་ལ་ཐོག་སྤུང་བས་གར་ལང་། བསྟན་པའི་དགྲ་བོ་གཉིས་ཀྱི་ཚེ་ཐར་འདུག་པ་གསུང་སྐད།Teachings
at sNe gdongདེ་ལྟ་བུའི་ཟ་ཟིང་སྣ་ཚོགས་ཀྱི་ཐུགས་སུན་ནས་བྱ་བྲལ་གྱི་རྣམ་པ་མཛད་དེ་དབུས་སུ་ཕེབས། ཤར་དྭགས་ལ་སྒམ་པོར་ཐུགས་དམ་མཛད་བར་འབྱོན་དགོས་དགོངས་ཀྱང་སྐུ་ཚེ་སྔ་མའི་ལས་འབྲེལ་གྱི་སྣེའུ་གདོང་གོང་མ་ཆེན་པོ་དབང་གྲགས་པ་རྒྱལ་མཚན་དང་མཆོད་ཡོན་དུ་གྱུར།
དབུས་ཕྱོགས་སུ་གཞན་དོན་འཕྲིན་ལས་ཤིན་ཏུ་ཆེ།ཁྱད་པར་ཕོ་བྲང་སྣེའུ་གདོང་དུ་ཡོ་ག་རྣམ་འབྱོར་རྒྱུད་དང་རྡོ་རྗེ་འཕྲེང་བ་སོགས་ཕྱི་ནང་གི་དཀྱིལ་འཁོར་མང་པོ་ཞལ་ཕྱེ།
ཆོས་རྒྱལ་ཆེན་པོ་ཞལ་ངོ་གདུང་བརྒྱུད། ནང་བློན། གདན་ས་ཆེ་ཆུང་གི་བླ་མ་དགེ་བའི་བཤེས་གཉེན་རྣམས་དང་གཞིས་ཁ་གོང་འོག་གི་མི་དབོན་སོགས་མདོར་ན་བསམ་གྱིས་མི་ཁྱབ་པའི་གདུལ་བྱ་སྨིན་གྲོལ་ལ་བཀོད།Renovations
at bSam yasདཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ལ་ཉམས་གསོ་མཛད།
མནལ་ལམ་དུ་རྒྱལ་པོ་ཤིང་བྱ་ཅན་འོངས་ནས་ཕྱག་བྱས་ཏེ་དངུལ་བྲ་ཚན་བའུམ་གཅིག་ལ་གན་དར་དཀར་པོ་ཁ་གང་བཏགས་ནས་ཕུལ། ཞིག་གསོས་ཆེན་པོ

འདིའི་ཆ་རྐྱེན་གང་དགོས་ངེས་ཀྱིས་ཀྱང་བགྱི་བ་ལགས་ཟེར་བས། དེ་ནས་ས་རྡོ་དང་ཤིང་སོགས་དཀའ་ཚེགས་མི་དགོས་བར་འབད་མེད་དུ་བྱུང་གསུང་། ལྷ་འདྲེ་མི་གསུམ་གྱིས་ལས་བྱས་བར་སྣང་སྟེ། ཡར་ཀླུངས་ཆུ་གླིང་དུ་མི་ཞིག་ལ་རྒྱལ་གདོན་ཞུགས་པ་དེ་ན་རེ།
དབུས་གཙང་གི་ལྷ་འདྲེ་ཐམས་ཅད་བླ་མ་ཤཱཀྱ་དཔལ་གྱིས་བསམ་ཡས་ཀྱི་ཞིག་གསོས་ལ་བསྐུལ། ང་ཡར་འགྲོ་དགོས་བྱུང་པས། བསྐོམ་ཐང་ཆད་ཟེར་རོ། དེའང་སྒེར་གྱི་གདུང་རབ་ལས།
གྲུབ་ཆེན་ཀུན་དགའ་སྙིང་པོ་དང་། མཁས་གྲུབ་སངས་རྒྱས་གསང་བ་སོགས། །ཡོ་གའི་གྲུབ་ཆེན་མགྲིན་གཅིག་ཏུ། །བདུད་དཔུང་འདུལ་བའི་ལུང་བསྟན་ཐོབ། །མཐུ་སྟོབས་ཅན་གྱི་སྤྱོད་པ་བརྙེས།
།བླ་མ་ཤཱཀྱ་དཔལ་བ་ལ། །བཅོམ་ལྡན་སོ་སོར་འབྲས་མ་སོགས། །ལྷ་མོ་ལྔ་ཡི་སྲུང་འཁོར་དང་། །གཞན་ཡང་དབང་འཁྲིད་མང་པོ་གསན། །ཞེས་བྱ་བ་འདུག་པས། གྲུབ་པའི་སློབ་དཔོན་ཆེན་པོ་དེ་དང་དེ་དག་གིས་ཀྱང་རྗེས་སུ་གནང་བ་ཐོབ་ནས་བསྟན་འགྲོའི་དོན་མཛད་པ་ཞིག་ཡིན་པར་མངོན་ནོ།
།check passage!!!ཆོས་རྒྱལ་སྣེའུ་གདོང་བས་དགོན་སྡེ་ཆེན་པོ་མང་དུ་ཕུལ་རུང་མ་བཞེས། གྲྭའི་ཕུ་ན་སྙེ་མདོ་ཟེར་བའི་དགོན་ཧྲུལ་ཞིག་ཡོང་བ་བཞེས་ནས་དེར་ཕེབས།
ཉེ་གནས་རྒྱན་བཀྲས་ཀྱིས་སྡེ་ཆེན་པོ་དེ་ཙམ་ཕུལ་བ་མ་བཞེས་པར། དེ་ཀྱང་རུལ་ཕུག་རོན་མིན་པ་སྡོད་མཁན་ཙམ་མེད་པ་འདི་འདྲས་ཅི་མཛོད་ལགས་ཞུས་པས།
རྗེའི་ཞལ་ནས་ལམ་བུ་རང་ལ་ཆེ་བདོག་གིས་གསུང་། གཟིམས་ཁང་གོང་མར་ཐེགས་པས། པོ་ཏི་མང་པོ་འཐོར་ཞིང་ཆུད་བཟོད་པ་གཟིགས་ཏེ། ངའི་དཔེ་ཆ་

མ་དཔེ་བཙལ་དུ་དཀོན་པ་ཚོད་འདི་འདྲ་བར་གྱུར་པ་ཆེས་འཕངས་ཨང་གསུང་སྐད། དེ་ན་འདུག་པའི་སློབ་དཔོན་བསོད་ནམས་རྒྱལ་མཚན་བྱ་བར། ཁོ་རང་གི་སྤོ་པ་རྒན་པོ་ཞིག་ཡོད་པ་སྔང་འདའ་དུས་ཁ་ཆེམས་སུ་འདིར་དགོན་པ་གུད་པའི་ཚེ་ན་ངེད་ཀྱི་བླ་མ་ཀུན་མཁྱེན་ཀུན་དགའ་དོན་གྲུབ་དེ་ངེས་པར་འབྱོན་པ་ཡོད།
ཁྱོད་རང་དང་མཇལ་ན་འདི་ཕུལ། མ་འཇལ་ན་བུ་ཚ་རབས་ལ་ཁ་ཆེམས་ཞོག་ཟེར་ནས་བུམ་པ་གཅིག་གཏད་འདུག་པ། དེ་ཁྱེར་ནས་རྗེ་ཉིད་ལ་ཕུལ་པས།
དགེ་བཤེས་དགེ་འདུན་རྒྱལ་མཚན་ལ་མི་གོ་ཆོད་བྱུང་འདུག ཁྱོད་ཀྱིས་ང་ངོ་ཤེས་སམ་གསུངས་པས། ཁོང་པ་ཡང་སྦོ་པོ་བའི་མིང་བྱུང་བས་སྔར་ལས་ཀྱང་ཆེས་དད་པར་གྱུར། དགོན་པར་ཉམས་གསོ་མཛད་ནས་དེར་གདུལ་བྱ་བསྐྱངས།
ཕྱག་རྫས་གང་བྱུང་རྣམས་ཞྭ་ལུ་ཆོས་སྡེར་དུས་མཆོད་ཆེན་པོ་སྔ་རྟིང་འགྲངས་པས་ལོ་བཅུ་གསུམ་གྱི་བར་དུ་བཟུངས། བཀའ་ལས། ང་ལ་འདི་ཙམ་གྱི་ཚེ་རིང་པོ་ཡོང་བ་མེད་ཀྱང་།
ཆོས་རྗེ་ཡབ་སྲས་ཀྱི་དུས་མཆོད་བཟུངས་པ་འདིས་ཚེ་བསྲིངས་འདུག་གསུང་། གཞན་ཡང་དབུས་གཙང་གི་དགོན་སྡེ་མང་པོར་བསྙེན་བཀུར་དང་འབུལ་བ་རྒྱ་ཆེར་མཛད། དེ་ལྟར་དངོས་ཀྱི་འདུལ་བྱ་རེ་ཞིག་རྫོགས་ནས་དགུང་ལོ་བདུན་ཅུ་དོན་བརྒྱད་བཞེས་པ་ཆུ་ཕོ་བྱི་པའི་ལོ་ལ་སྙེ་ཐང་དུ་སྡེ་སྲིད་སྒར་ཆེན་ཕེབས་དུས་སུ་དཔོན་གཡོག་གིས་ཞུས་ངོར་བྱོན།check
passage!!!བཞེད་དོན་ཐམས་ཅད་གྲུབ་པ་དང་སྙེ་མདོར་ཕེབས་ནས།
གཟིམས་ཁང་གི་གདུང་རྩ་ནག་པོར་སོང་ལ་གཟིགས་ནས། ད་ང་ཡང་འགྲོ་རན་གདའ། རྗེ་ཕག་མོ་གྲུ་པ་ཡང་གདན

སར་ལོ་བཅུ་གསུམ་ལས་མ་བཞུགས། ངེད་ཀྱིས་འདིར་ལོ་བཅོ་བརྒྱད་ཙམ་སོང་འདུག་གསུངས། ཡར་ལུང་ལ་སང་ཐེགས་རྒྱུའི་དེ་རིང་། སྙེ་མདོ་བ་རྣམས་ལ་ཤོག་གྱིས། བན་རྒན་དང་ད་ཨེ་འཕྲད་མི་ཤེས་པས་ཕྱི་ཕྱག་གི་ཆོས་ཤིག་སྟེར་བ་ཡིན་གསུངས་ནས།
དེ་ཉིད་ལས་རྒྱུ་འབྲས་ཞིབ་རྒྱས་འདྲ་དར། གཅོད་དབང་ནམ་མཁའ་སྒོ་འབྱེད་ཅིག་གནང་།དེ་ནས་ཕོ་བྲང་རྒྱལ་བཟང་སྨོན་མཁར་དུ་ཕེབས། གོང་མ་ཆེན་པོའི་དྲུང་དུ་བཀའ་དབང་འགའ་རེ་འབུལ་བ་ཚེ།
ནམ་མཁའ་ཐམས་ཅད་འཇའ་ཚོན་གྱི་དྲ་བས་ཁེབས་པ་བྱུང་ནས། རྗེ་ཉིད་ཀྱི་ཞལ་ནས། ཆོས་རྗེ་བུ་སྟོན་ཡབ་སྲས་ནམ་མཁར་ངེད་ཀྱི་བསུ་བ་ལ་ཕེབས་འདུག མཆོད་པ་རྒྱ་ཆེན་པོ་གཤོམས་གསུངས།
དེ་ལ་སོགས་ཏེ་དག་པའི་སྣང་བ་དཔག་ཏུ་མེད་པ་གཟིགས་ཤིང་། སྙུན་ཚུལ་བཞད་གད་དང་བསྲེས་པ་གཅིག་མཛད་དེ། ལོ་དེའི་སྨིན་དྲུག་ཅན་གྱི་ཟླ་བའི་ཉེར་ལྔའི་ནུབ་མོ། འཇའ་འོད་རོལ་མོའི་སྒྲ་དང་།
མེ་ཏོག་གི་ཆར་འབེབས་བཞིན་པས་སྐུ་འདའ་ཚུལ་བསྟན། སྐུ་གདུང་རིལ་བོར་བཞུགས་པས་འགྲོ་བ་མཐའ་ཡས་པའི་རེ་བ་བསྐོང་བའི་ཡིད་བཞིན་གྱི་ནོར་བུ་ལྟ་བུའོ།Major Disciples།སློབ་མའི་གཙོ་བོ་སྡེ་སྲིད་ཕག་མོ་གྲུབ་པའི་གདུང་རྒྱུད་རྣམས་དང་།
དྲུང་རིན་པོ་ཆེ་བྱང་ཆུབ་རྡོ་རྗེ། ཆོས་རྗེ་བཟང་པོ་དཔལ། ལྷ་བཙུན་བསོད་ནམས་རིན་ཆེན། ཤར་དྭགས་པོ་བ་ཐམས་ཅད་མཁྱེན་པའི་བཤེས་གཉེན་སོགས་མང་དུ་བྱོན་ཅིང་།
གསོ་བ་རིན་པའི་བསྟན་བཅོས་རིན་ཆེན་སྣ་བདུན་དང་། རྒྱུད་སྡེ་མང་པོའི་སྒྲུབ་དཀྱིལ་སོགས་གསུང་རྩོམ་གྱི་རིམ་པའང་ཇི་སྙེད་ཅིག་བཞུགས་ཤིང་། རྒྱས་བར་རྣམ་ཐར་གྱི་ཡི

གེག་མ་མོ་སློབ་དཔོན་ཧཱུཾ་ཀ་རས་མཛད་པ་ཡོད་པ་ལས་ཤེས་སོ།།གཉིས་པ་ནི། འཁྲུལ་རྟོག་ཀུན་ཞིག་ཚུལ་ཁྲིམས་རྒྱལ་མཚན་བསྒྲེངས། ། ཞེས་འཁྲུལ་ཞིག་ཆེན་པ་དེ་ནི། སྔོན་འཕགས་པའི་ཡུལ་དུ་གྲུབ་ཆེན་ཀུ་ཀུ་རི་པ་དང་།
ལྗོངས་འདིར་དཔྱལ་ཀུན་མཁྱེན་ཤེས་རབ་དཔལ་བཟང་པོ་སོགས་མདོར་ན་ནམ་མཁས་གྲུབ་པ་རྒྱུད་མར་སྐུ་སྐྱེར་བཞེས་པའི་མཐར། འདི་ཉིད་དུ་ལྷུམས་སུ་བཞུགས་པའི་ཚེ་ཡང་། ཡུམ་གྱི་རྨི་ལམ་དུ་ཐར་པ་ནས་ཡོང་ཟེར་བའི་རྣལ་འབྱོར་པ་ཧེ་རུ་ཀའི་ཆས་སྤྲས་ནས་གར་མཛད་པ་ཞིག་གནས་གཡར་བའི་ཚུལ་དུ་བྱུང་ཞིང་།
དེ་ཡང་ཞྭ་ལུའི་ཤར་གྱི་དུར་ཁྲོད་ཟུང་གསུམ་རིའི་ཕུ་ན་ཆོས་ལུང་ཞེས་བྱ་བའི་སྒྲུབ་གནས་ཡོད་པ་དེར་ཡབ་རྣལ་འབྱོར་གྱི་དབང་ཕྱུག་དཀའ་བཞི་བ་གཞོན་ནུ་རྒྱལ་མཚན་དང་།
ཡུམ་སྒྲུབ་ཆེན་མ་ཚུལ་ཁྲིམས་འབུམ་གཉིས་ཀྱི་སྲས་སུ་རབ་བྱུང་བདུན་པའི་ས་མོ་ཡོས་ཀྱི་ལོ་ལ་འཁྲུངས། བལྟམས་ནས་ཆེར་མ་ལོན་པར།
ཧྲཱི་ཥྜཱིའི་སྔགས་ཐོལ་བྱུང་དུ་སྒྲོག་པ་དང་ཆོས་འཆད་པའི་ཚུལ་མཛད་པ་ཞིག་བྱུང་། རེས་དགའ་ང་ཐར་པ་ནས་འོང་། ང་རང་ལ་དངུལ་གྱི་རྡོ་རྗེ་སེམས་དཔའ་འང་ཡོད་ཅེས་ཚིག་ལབ་མཛད།
སྐབས་ཤིག་ཡུམ་གྱི་རྒྱབ་ཏུ་འཁྱེར་ཏེ། རྡོ་རྗེ་གདན་དུ་ཕེབས་པས། ཐར་པ་མཐོང་བའི་ལ་ཁར་སླེབས་པ་དང་། ཨ་ལུ་ལུ། ང་རང་གིས་དགོན་པ་མཐོང་བྱུང་ཨ་མ་མགྱོགས་པོར་བྱོན་གསུང་བ་སོགས་སྔོན་གནས་རྗེ་དྲན་མང་དུ་མཛད།
དགུང་ལོ་བདུན་ལ་ཡུམ་སྐུ་གཤེགས། ཡབ་ཀྱི་ཞྭ་ལུ་པ་དགེ་སློང་རིན་ཆེན་སྐྱབས་ཟེར་བ

་གཅིག་ལ་ཀློག་སློབ་ཏུ་བཅུག་སྟེ། དེ་ཉིད་ཆོས་འཆད་མཛད་པའི་དགེ་བཤེས་ཆེན་པོ་ཡིན་པས། དབང་དང་ལུང་འཁྲིད་བཤད་པ་སོགས་ཆོས་ཞུ་མཁན་བྱུང་ཚད་ཀྱི་གྲལ་དུ་བཅུག་པས། དེ་ལས་རྡོ་རྗེ་འཕྲེང་བ་དང་།
སྦྱོར་དཀྱིལ་བཅུ་གཉིས། མི་ཏྲ་བརྒྱ་རྩ་སོགས་དབང་ཆོས་ཀྱང་མང་དུ་གསན། དགུང་ལོ་བཅུ་ལ་ཆོས་རྗེ་མཁན་ཆེན་ཐམས་ཅད་མཁྱེན་པ་གྲགས་པ་རྒྱལ་མཚན་གྱི་དྲུང་དུ་རབ་ཏུ་བྱུང་། མཚན་ཚུལ་ཁྲིམས་རྒྱལ་མཚན་ཞེས་གསོལ།
ཞྭ་ལུ་པའི་དགེ་བཤེས་མཁས་མཆོག་རིན་ཆེན་ཚུལ་ཁྲིམས་ཀྱི་སྤྱན་སྔར་མདོ་ཕྱོགས་ལ་སྦྱངས་ཤིང་། དཔེ་འཛིན་གྱི་དབུ་ཚུགས་པ་དང་མེ་ཏོག་གི་ཆར་བབས། རྒྱལ་པོ་ཆེན་པོ་རྣམ་ཐོས་སྲས་ཀྱི་ཞལ་མངོན་སུམ་དུ་བསྟན།
པ་རྣམ་དགའ་བ་གདོང་དུ་ཕེབས་ཏེ། ཀུན་མཁྱེན་དགའ་གདོང་བ་ལས་རྣམ་འགྲེལ་སོགས་གསན། སྐབས་ཤིག་ན་བཟའ་གཅིག་དང་ལྷུང་བཟེད་རྐུན་མས་ཁྱེར་བས། དཔལ་ལྡན་ལྷ་མོ་ལ་ཞལ་བཀྱལ་གྱི་ཚུལ་དུ་གྲྭ་ཀྱང་ཆོས་བྱེད་ཀྱི་ཆས་ཀ་རེ་ཙམ་བསྲུང་སྐྱོབ་མི་བྱེད་པ་ཞེས་གསུངས་པས།
དེ་མ་ཐག་བུ་མོ་གཙང་མ་གཅིག་ལ་ལྷ་མོ་བབས་ནས་རྗེའི་ཕྱག་ནས་ཁྲིད་དེ་ལ་གནམ་གཤོལ་བོའི་གྲོང་པ་གཅིག་གི་འོང་ཁང་སྒོ་དང་ངེ་བ་ཞིག་གི་ནང་དུ་སླེབས།
དེར་གདང་ལ་ལྷུང་བཟེད་དང་ན་བཟའ་བཀལ་ནས་གདའ་བ་མོད་ལ་རྐུན་མ་ངོས་ཟིན་ནས་བྱུང་སྐད། དེའི་ཚེ་འཇམ་དབྱངས་ཆོས་དཔལ་བཟང་པོའི་སྙན་པ་གསན་ཏེ་འཇལ་བར་ཕེབས་པར་བརྩམས་པ་ན།
གྲོགས་དག་གིས་མཚན་ཉིད་ཀྱི་སློབ་གཉེར་སྨར་བའི་སྐབས་འདིར་སྒོམ་ཆེན་པའི་བླ་མ་བསྟན་པ་མི་རིགས་ཞེས་གཤོལ

བཏབ་ཀྱང་མ་ཐེབས་པར་ཞབས་དྲུང་དུ་ཕེབས་ཏེ་མཇལ་བས། བླ་མས་ཀྱང་རང་རེ་མི་ལ་དང་སྐམ་པོ་བ་མཇལ་བ་ལྟ་བུ་ཡིན་ཞེས་དགྱེས་དགྱེས་ཅི་ཡང་མཛད། དེར་ནེ་གུ་དང་སྦྱོར་དྲུག་སོགས་སྔ་ཕྱིར་ཟབ་ཆོས་ཤིན་ཏུ་མང་བ་གསན།
སང་ཞུ་རྒྱུའི་ཆོས་ད་དོ་ནུབ་རྨི་ལམ་བཟུངས་ཏེ་ཞུས་པས་ཀྱང་། དངོས་སུ་གནང་བ་དང་ཞུས་དག་ཐུབ་པ་འོང་གིན་འདུག་གསུང་། སླར་རི་ཕུག་ཏུ་ཕེབས་ཏེ། སྔར་གྱི་མཁན་པོ་འཇམ་དབྱངས་གྲགས་རྒྱལ་དེ་ཉིད་དང་།
ལས་ཀྱི་སློབ་དཔོན་མཁས་གྲུབ་ནོར་བཟང་རིན་ཆེན་སོགས་དད་པའི་དགེ་འདུན་བཅུ་ཕྲག་གཅིག་གི་དབུས་སུ་དགེ་སློང་གི་དངོས་བོར་བསྒྲུབས། དེ་ནས་སྣར་ཐང་ལོ་ཙཱ་བ་སེངྒེ་ཤྲི་ལས་སྒྲ་ཀ་ལཱ་པའི་བཤད་པ་ཡོངས་རྫོགས།
ཙནྡྲ་པའི་དཀའ་གནད་དང་། ཞར་བྱུང་སྙན་ངག་མེ་ལོང་གི་རྩོམ་ཁྲིད། སྡེབ་སྦྱོར་རིན་ཆེན་འབྱུང་གནས། མིང་གི་མངོན་བརྗོད་འཆི་མེད་མཛོད་སོགས་རིག་གནས་ལ་སྦྱངས་པ་ཕུལ་དུ་ཕྱིན་པ་མཛད།
དབུས་སུ་ཕེབས་ནས་འབྲས་སྤུངས་པ་འཇམ་དབྱངས་བཀྲ་ཤིས་དཔལ་ལྡན་དང་། སེ་ར་བ་གུང་རུ་རྒྱལ་མཚན་བཟང་པོ་གཉིས་མཁས་ཟེར་བ་གསན་ནས་ཐོག་མར་འབྲས་སྤུངས་སུ་ཕེབས། དེར་ཆོས་འབྲེལ་འགའ་རེ་ཞུས་པས་ཐུགས་ཚིམས་རྒྱུ་རང་བ་བྱུང་།
སླར་སེ་རར་ཐེགས་པའི་ཉིན་གཙང་ནས་ཆས་སྐྱེལ་མི་དགེ་བཤེས་ཀུན་གྲགས་བསླེབས། འབྲས་སྤུངས་པའི་ཆོས་སྐྱོང་མ་དགའ་བར་ཆས་སྐྱེལ་གྱི་བོང་བུ་འཆི་ལ་ཐུགའཐུག།
རྗེ་ཉིད་ཀྱིས་སྐུ་ཆོས་ཀྱི་བླ་བས་ཤིང་བདེན་པ་བདར་བས་མ་ཤི་ཙམ་བྱུང་། མཚན་མོ་ཀུན

གྲགས་ཀྱིས་རྩ་ཆུན་གཅིག་སྔས་སུ་བཅུག་སྟེ་ཉལ་བས། སྲོད་ལ་ཁོས་ཀུ་ཅོ་དྲག་པོ་གཅིག་བཏོན་བྱུང་། ཅི་བྱུང་གསུངས་པས། བདག་གི་མདུན་འདིར་བུད་མེད་སྨུག་ནག་དྲེའུ་ལ་ཞོན་པ་འཇིགས་སུ་རུང་བ་ཞིག་འོངས་ནས།
ངའི་དྲེའུ་ལ་རྩྭ་སྟེར་དགོས་ཟེར་བ་ལ། རྩྭ་ང་རང་གི་བོང་བུ་ལ་དགོས། མི་སྟེར་བྱས་པས། མོ་ན་རེ། ཁྱེད་དཔོན་སློབ་ལ་བར་ཆད་གཅིག་ཡོང་བ་འདུག་པས། ངས་གཅད་ནས་དྲེའུ་རྨིག་པ་འདི་ལྟར་སོང་ཤད་འོངས་པ་ཡིན་ཟེར།
རྩྭ་ཆུག་འཕོག་ཏུ་བྱུང་བས་སྐད་ཤོར་ཟེར་སྐད་དེ་བསྟེན་སྲུང་མ་ཆེན་མོ་རྡོ་རྗེ་བརྟན་མ་འདི་ཤིན་ཏུ་འགོ་བ་ཡོད་སྣང་། གུང་རུ་རྒྱལ་མཚན་བཟང་པོ་ལ་མདོ་ཕྱོགས་ཀྱི་གཞུང་མང་པོ་གསན་ཞིང་།
ཁྱད་པར་དབུ་མའི་ལྟ་བ་ལ་བདེན་གྲུབ་བཀག་ཙམགྱི་སྟོང་ཉིད་མེད་དགག་ལ་མི་བཞེད་པར་མཐའ་བྲལ་ཆེན་པོའི་ལྟ་བ་བཀྲལ་ནས་ཆད་ཀྱིན་འདུག་པས་ཐུགས་ཀྱང་མོས་པ་བྱུང་། རྗེ་ཙོང་ཁ་པའི་དངོས་སློབ་གཞན་དང་ཁྱེད་ཅུང་འཆད་ཚུལ་མི་མཐུན་པར་འདུག་པ་ཅི་ལགས་ཞུས་པས།
ངས་རྗེ་ཐམས་ཅད་མཁྱེན་པའི་ཞབས་རྡུལ་ཡུན་རིང་དུ་བསྟེན་ནས་གསུང་གི་བདུད་རྩི་མྱངས་པ་ཡིན་ཏེ། དེའི་བར་ལ་ནི་དབུ་མའི་ལྟ་བ་འདི་ཁོ་ན་གསུང་གིན་འདུག
དངོས་སློབ་གཞན་དང་འཆད་ཚུལ་མི་མཐུན་པ་འདུག ཅི་ཡིན་མ་ཤེས་གསུང་སྐད། སེ་རར་ཆོས་གསན་རིང་ལ་འབྲས་སྤུངས་ཆོས་སྐྱོང་གི་ཆོ་འཕྲུལ་མང་བར་བྱུང་སྟེ་ནུབ་གཅིག་མནལ་ལམ་བཟུང་ནས་རྟ་མགྲིན་ཞལ་གསུམ་ཕྱག་དྲུག་པའི་སྐུ་ཤིན་ཏུ་ཆེ་བ་གཅིག་ཏུ་སྤྲུལ་ནས་བཏུལ་བས་འབྲས་སྤུངས་ཆོས་སྐྱོང་དེས་ཀྱང་སྐུ་དེ་འདྲ་ཞིག་ཏུ་སྤྲུལ

བྱུང་། དེ་ནས་རྗེ་ཉིད་ཀྱིས་རྟ་མགྲིན་གྱི་སྐུ་ཞབས་འོག་གཞི་གསེར་གྱི་ས་གཞི་ལ་བསྒྲད་པ་དབུ་གཟུགས་ཁམས་སུ་སྙེང་ངེ་བ་གཅིག་ཏུ་སྤྲུལ་པས་ཁོང་གིས་ཀྱང་དེ་བཞིན་སྤྲུལ་བྱུང་། སླར་ཉིད་ཀྱི་སྐུ་ཆུང་ལ་རྣམ་པ་གསལ་བ་ཡུང་འབྲུ་དུམ་བུ་བཅུར་བྱས་པའི་ཆ་ཙམ་གཅིག་ཏུ་སྤྲུལ་ཏེ་འབྲས་སྤུངས་ཆོས་སྐྱོང་གི་སྙིང་དཀྱིལ་དུ་བཞུགས་ནས་གཟིར་བས་དེ་མ་ཐག་སྐད་ངན་དྲག་པོ་ཤོར་ཏེ་ཕྱིན་ཆད་རྗེ་ཉིད་ཀྱི་སློབ་བརྒྱུད་ཚུན་ལ་བར་ཆད་མི་བྱེད་པའི་བྲོ་ཕུལ་བ་ཡིན་གདའ།
ལར་བསྐྱེད་རིམ་སྒོམ་པ་རྣམས་ཀྱིས་ཕྲ་མོའི་རྣལ་འབྱོར་ལ་སློབ་པ་གལ་ཆེ་བ་འདུག་གསུང་། ཡང་ནུབ་གཅིག་འོད་གསལ་དུ་དབུས་ཀྱི་ལྷ་འདྲེ་ཐམས་ཅད་ཀྱི་ལྟེ་མནཆད་བྱེ་མས་ནོན་འདུག་ནས།
ཅི་བྱུང་བ་ཡིན་དྲིས་པས། ཁྱེད་ཀྱི་འཁྲུལ་འཁོར་བྱས་པའི་རྡུལ་གྱི་ངེད་ཚོ་འདི་འདྲར་གྱུར་ཀྱིན་འདུག་ཟེར་སྐད། དེ་ནས་ལྷ་སར་ཇོ་བོའི་དྲུང་དུ་སྨོན་ལམ་མཛད་ནས་ཞྭ་ལུར་ཕེབས་ཏེ་ཆོས་གྲྭ་འདི་དང་དགའ་བ་གདོང་གཉིས་ཀའི་ཟུར་འཆད་པ་གནང་ནས་རྒྱུ་མཚན་ཉིད་ཀྱི་ཐེག་པའི་ཆོས་འཁོར་རྒྱ་ཆེར་བསྐོར།
།ཐམས་ཅད་མཁྱེན་པ་གྲགས་པ་རྒྱལ་མཚན་གྱི་དྲུང་དུ་བུ་ལུགས་ཀྱི་དབང་བཤད་མན་ངག་མཐའ་དག་རྫོགས་པར་གསན།
གཞན་ཡང་སྔ་ཕྱིར་མཁས་གྲུབ་ཟླ་པ་དཔལ་རིན། མཁས་མཆོག་ནོར་བཟུང་རིན་ཆེན། མཁས་པ་དཔལ་བཟང་བ་རྣམས་ཀྱི་དྲུང་དུ་གཙོ་ཆེར་བུ་ལུགས།
ངོར་ཆེན་ཀུན་དགའ་བཟང་བོ་ལས་ས་ལུགས། བྱང་སེམས་གཞོན་ནུ་རྒྱལ་མཆོག་ལས་བཀའ་གདམས་ལུགས། གྲུབ་དབང་རིན་ཆེན་འཕེལ

ལས་སྟོད་འབྲུག་གི་སྐོར། འཇམ་དབྱངས་ཆོས་དཔལ་བཟང་པོ་ལས་ཤངས་ཆོས་སྐོར། ལྕེ་རྡོ་རྗེ་སེངྒེ་ལས་ཕྱག་རྡོར་གཏུམ་པོ་སོགས་ཀྱི་སྐོར། དཔལ་རི་བ་ཆོས་རྒྱལ་དཔལ་བཟང་ལས་ནི་གུའི་སྐོར་དང་དཔྱལ་ལུགས་ཕག་མོ་སྐོར་གསུམ་སོགས།
གྲུབ་ཆེན་མགོན་པོ་རྒྱལ་མཚན་ལས་འབྲོ་སྒོམ་རས་པ་ནས་བརྒྱུད་པའི་ནཱ་རོ་ཆོས་དྲུག་དང་སེམས་ཁྲིད་ཡིད་བཞིན་ནོར་བུ་སོགས། གཉག་སྟོན་དར་མ་བཟང་པོ་དང་། རི་བ་ཆོས་གྲགས་གཉིས་ལམ་གཅིག་གི་གཅོད་སྐོར་སོགས།
བླ་མ་རོང་པོ་བློ་བཟང་ལ་སངས་རྒྱས་མཉམ་སྦྱོར་སོགས། བླ་མ་དོན་ལེགས་པ་ལ་འོད་ཟེར་དྲི་མེད་དང་བདེ་ཆེན་རལ་གཅིག་གི་ཆོས་སྐོར་སོགས། རྟོགས་ལྡན་རྣམ་གྲོལ་ཟླ་བ་ལ་རྟ་མགྲིན་གྱི་སྐོར་སོགས།
བླ་མ་སྐལ་ལྡན་གྲགས་པ་ལ་སེང་གདོང་མའི་སྐོར་སོགས། རྒྱ་གར་གྱི་ཛོ་ཀི་དངོས་གྲུབ་བཟང་པོ་ལ་གཏུམ་མོའི་མན་ངག་སོགས་གསན་ཏེ་སྔ་ཕྱིར་ཡོངས་སུ་འདྲིལ་བའི་བླ་མ་སུམ་ཅུར་ཉེ་བ་ཚུལ་བཞིན་དུ་བསྙེན་པར་མཛད་དེ་མདོ་རྒྱུད་ཆོས་ཀྱི་བང་མཛོད་ཆེན་པོར་གྱུར་པ་ཡིན་ནོ།
དེ་ལྟར་ཐོས་བསམ་གྱི་སྒྲོ་འདོགས་ཆོད། ད་ནི་འཛམ་བུའི་གླིང་གི་གནས་ཆེན་རྣམས་སུ་ཕྱིན་ལ།
ཚེ་དང་སྒྲུབ་པ་མཉམ་པ་ཞིག་བྱའོ་དགོངས་པ་ན་བླ་མ་རྣམས་ཀྱི་རེ་ཞིག་འཆད་ཉན་བྱས་ན་ལེགས་ཚུལ་དགོངས། དེ་ནས་ཐམས་ཅད་མཁྱེན་པ་གྲགས་པའི་མཚན་ཅན་གདན་ས་གཤོལ་བུའི་ཐུགས་འདུན་གནང་ནས། དབུས་ཕེབས་ཕྱི་རེས་ཀྱི་དུས་ཞྭ་ལུར་སང་ཉིན་ཕེབས་རྒྱའི་དོ་ནུབ་རྗེའི་མནལ་ལམ་དུ་སེངྒེ་ཆེན་པོ་རྒྱན་སྣ་ཚོགས་ཀྱིས་སྤྲས་པ་གཅིག་གི་སྟེང་དུ།
རྒྱལ་པོ

ཆེན་པོ་རྣམ་ཐོས་སྲས་ཀྱི་སྐུ་ཉི་མའི་སྙིང་པོ་ལྟར་འབར་ཞིང་འོང་ཟེར་འཕྲོ་བ་གཅིག་གི་མདུན་ན་རྗེ་བཙུན་གྲགས་པའི་ཞབས་འཁོར་རྟ་བ་མང་པོས་བསྐོར་བ་འབྱོན་པའི་སྣ་ལ་མི་དཀར་པོ་གཅིག་གིས་གདུགས་དཀར་པོ་ནོར་བུའི་ཏོག་ཅན་རིན་པོ་ཆེའི་རྒྱན་ཅན་ཞིག་ཁྱེར་ནས་ནམ་མཁའ་ལ་ཡེ་རེར་འོང་ཞིང་འདུག
ཞྭ་ལུ་བའི་དགེ་འདུན་རྣམས་ཀྱང་བསུ་བ་ལ་འབྱོན་གྱིན་འདུག་པ་ཕྱག་འཚལ་གདོང་གི་ཐད་ཙམ་དུ་སླེབས་དུས་མི་དཀར་པོ་དེ་ན་རེ་གདུགས་འདི་སུས་འཛིན།
སུས་འཛིན་ཟེར་བ་ལ། གཞན་འཛིན་ཟེར་མཁན་ནི་མི་འདུག རྗེ་ཉིད་ཀྱི་ངས་བཟུང་ཆོག་ཅེས་ནམ་མཁའ་ལ་འཕུར་ནས་གདུགས་དེ་བཟུང་བས་ཕངས་ཤིན་ཏུ་མཐོ་བར་སླེབས་ཏེ་ཐུགས་ལ།
མདོ་ངག་ལས་ཤིང་ཏ་ལ་བདུན་སྲིད་དུ་འཕགས་ཏེ་ཞེས་པའང་འདི་འདྲ་ལ་ཟེར་རྒྱུར་འདུག་སྙམ་པ་འཁྲུངས། དེ་ཡང་གདན་ས་འདི་ཡོད་པའི་ལྟས་སུ་གདའ་གསུང་ཞིང་མི་དཀར་པོ་དེ་ནི་སྤྱན་རས་གཟིགས་སུ་ངེས་སོ།
།དེ་དུས་ཞྭ་ལུ་བ་ཀུན་གདན་ས་སུ་ལ་ཡོང་ངམ་ཞེས་གླེང་ཞིང་། འགའ་ཞིག་ནས་པཎྜི་ཏ་སངས་རྒྱས་བཟང་པོ་ཟེར་བའི་རྒྱ་གར་བ་ཞིག་པྲ་འབེབས་སུ་བཅུག་ནས་དགེ་བཤེས་ཆེན་པོ་རྣམས་ཀྱི་མཚན་སྨོས་ཏེ་འདི་དང་འདི་ལ་ཡོང་ངམ་ཞེས་དྲིས་པས།
ཕལ་ཆེར་ལ་ལུས་ལ་སྐྱོན་ཆགས་པས་མི་ཡོང་ཟེར། འགའ་ཞིག་སེམས་བཟང་པོ་མི་འདུག་པས་མི་ཡོང་ཟེར། འོ་ན་སུ་ལ་ཡོང་བ་འདུག་དྲིས་པས། མིང་སྨོས་པ་འདི་དག་མ་ཡིན་པས།
ས་མ་དྷི་པཱ་ལ་ཕཱ་ལ་ཅན་གཅིག་ལ་ཡོང་ཟེར། ཐེ་ཚོམ་དུ་གྱུར་ནས་གྲྭ་པ་

དབུས་སུ་ཡང་འཕྲོས་གླེང་བྱུང་དུས་རྗེ་ཉིད་ཀྱིས་བཀྱལ་ཀའི་ཚུལ་དུ་གདན་ས་གཞན་སུ་ལ་ཡོང་། ཁྱེད་ཚོའི་མགོ་ལ་ངའི་ལག་པ་འཇོག་པ་ཡིན་མོད་གསུང་སྟེ། དེ་སྐབས་རྩེད་མོ་མཛད་པར་གོ་ཡང་རྗེས་སུ་ཐུགས་མཁྱེན་གསུངས་པར་འདུག་ཅེས་གླེང་།
དེ་ནས་རྗེ་ཉིད་ཀྱི་དགུང་ལོ་ཞེ་གཉིས་པ་ལྕགས་སྤྲེལ་ལོ། །ཧོར་ཟླ་བཅུ་གཉིས་པའི་ཚེས་གཅིག་ལ་བྲ་བྲང་ནས་གདན་སའི་འོས་ཀྱི་མིང་འཕེལ་བྱེད་པས་ཐམས་ཅད་བླ་བྲང་དུ་འདུས་ཤོག་ཅེས་པའི་བརྡ་བྱུང་བས་ཕེབས་ཏེ།
དེར་སྟོན་ཆེན་བཟང་པོའི་ཐོག་ཐམས་ཅད་མཁྱེན་པ་གྲགས་པའི་ཞབས་ཀྱི་བཀའ་ལུང་མང་པོ་སྩལ་བའི་མཐར། རྗེ་ཉིད་བཞུགས་གྲལ་གྱི་མཐའ་ཙམ་ན་བཞུགས་པ་སྤྱན་འབྲུ་ཚུགས་སུ་གཟིགས་ཏེ།
བཙུན་གནས་དཔོན་པོ་འདི་ལ་ཐམས་ཅད་མཁྱེན་པ་ཡབ་སྲས་ཀྱི་བྱིན་རླབས་འཇུག གཞན་ཕན་འཕྲིན་ལས་ཆེ་བ་ཡོང་ཟེར་བ་བྱུང་བས་ཚེས་དྲུག་གི་ཉིན་བསྐོ་བཞག་བྱེད་པས་འདི་ལ་སུས་འགལ་རྐྱེན་བྱས་པ་དེ་རང་གི་མགོ་ལ་རང་གིས་ཆུ་དྲངས་པ་ཡིན་ནོ་གསུང་བའི་བཀའ་བསྐྱུར་བྱུང་།
དེ་འཕྲལ་རྟབ་རྟོབས་སུ་བཞེངས་ནས་ཕྱག་ཕུལ་ཏེ། གདན་ས་མི་ཕེར་བའི་རྒྱུ་མཚན་གསོལ་རྩིས་གནང་བས། མཁས་གྲུབ་ནོར་བཟང་རིན་ཆེན་སོགས་གྲལ་མགོར་བཞུགས་པའི་དགེ་བཤེས་ཐམས་ཅད་མགྲིན་གཅིག་ཏུ་གསུང་ཤེད་ཆེན་པོས།
ཁྱོད་ཀྱིས་ཅི་ཡང་མི་ཤེས་སྡོད་སྡོད་ཅེས་བཀག་ནས་ཅི་ཡང་གསུང་རྒྱུ་མ་བྱུང་བར་ཞལ་སྤོབས་ལུས།
ད་ནི་སྡེ་ཆེན་པོ་འདི་འདྲའི་ཁུར་འཁྱེར་བ་མི་ཡོང་བས་གནས་མཆོག་དཔལ་གྱི་རྩ་རི་ཏྲ་ལ་བྲོས་ནས་མི་ལ་རས་པ་འདྲ

བ་ཞིག་བྱ་དགོས་དགོངས་ཏེ་དེ་ནུབ་ཡབ་ཀྱི་སྒྲུབ་གནས་དགའ་ལྡན་དགོན་པར་ཕེབས། སང་ཐོ་རངས་སྔ་མོར་ཐེགས་རྩིས་ཀྱིས་སྐུ་ཁྲེས་ཚུན་ཆད་ཁྱེར་ཆོག་ཡོད་པ་ལ། ཆོས་སྐྱོང་གི་ཆོ་འཕྲུལ་དུ་མཚན་མོ་དེ་ལ་ཁ་བ་ཆེན་པོ་མི་སྲིད་པ་ཞིག་བབས་ནས་ཐོ་རངས་འབྱོན་མ་ཐུབ་ཅིང་།
ནམ་ལངས་པ་དང་ཁ་བ་ཆོད་མི་ཆོད་སྤྱིལ་བུའི་སྟེང་ནས་གཟིགས་སུ་ཕེབས་པས། རྗེ་རང་གི་སློབ་དཔོན་མཁས་མཆོག་རིན་ཆེན་ཚུལ་ཁྲིམས་ཞུ་བའི་བགྲེས་པོ་དེ་ཉིད།
དེ་ན་ཡར་ཚེགས་ཆེན་པོས་ཕེབས་ཏེ་མཇལ་མ་ཐག་སྤྱན་ཆབ་འདོན་པ་ཙམ་གྱི་བཀའ་ནན་ཆེན་པོས་ཐུགས་བཅུན་ནས་ཞྭ་ལུང་འཁྲིད་པར་མཛད་དོ། ཟླ་བ་དེ་ཁའི་ཚེས་དྲུག་གི་ཉིན་ཡོངས་ཀྱི་དགེ་བའི་བཤེས་གཉེན་རྣམས་དང་བསྟན་པའི་སྦྱིན་བདག་སྐུ་ཞང་རྣམ་རྒྱལ་དཔལ་བཟང་སོགས་ཀྱི་སྤོས་སྣ་དང་བཅས་ཏེ་ཁྲི་ཐོག་ཏུ་སྤྱན་དྲངས་ནས་ཆོས་ཀྱི་རྒྱལ་ཐབས་སུ་དབང་བསྒྱུར་རོ།
།ཚེས་བརྒྱད་ཀྱི་ཉིན་རི་ཕུག་ཏུ་ཐམས་ཅད་མཁྱེན་པ་གྲགས་པའི་ཞགས་ཀྱི་སྒོས་ཀྱི་གནང་སྦྱིན་མཛད་ནས་བཀའ་ལས།
ཆོས་རྗེ་ཐམས་ཅད་མཁྱེན་པ་ཆེན་པོའི་གདན་ས་འདི་མཁས་བཙུན་བཟང་གསུམ་དུ་རློམ་པ་མང་པོ་ཞིག་གིས་མ་ཐོབ་པ་མ་གཏོགས་མི་འདོད་པ་མེད་པ་གཅིག་ཡིན་ཏེ།
ཁྱེད་ལ་བླ་མ་རྣམས་ཀྱི་བྱིན་རླབས་འཇུག་པར་འདུག་པས་གཏང་བ་ཡིན་ནོ། འདི་འདྲ་མི་ཕེར་སྙམ་པའི་སྡུག་བསྔལ་བྱ་མི་དགོས། ཆོས་སྡེ་འདི་ལ་ཡོ་འཁྱོམས་ཆེན་པོ་བྱུང་ན་མ་གཏོགས་གཞན་འཇིག་རྟེན་གྱི་བྱ་བ་རྣམས་བཀའ་གྲོས

ལ་དབང་བའི་མི་བཅུ་བཞི་རྐང་ཡང་བ་གཉིས་དང་བཅས་པ་བྱེད་དུ་བཅུག་ནས་འཇིག་རྟེན་ལ་ཁ་མི་འཇུག་པར་རང་རེ་དབྱར་དགུན་གྱི་ཆོས་མ་ཆག་པར་འཆད་པ་གལ་ཆེ། གཞན་གཞིས་བྱེས་ཀྱི་འདོད་ཆོས་ཞུ་མཁན་བྱུང་ན་ཡང་རྩོལ་པ་བསྐྱེད་ནས་བྱེད་པ་གལ་ཆེ།
དེ་ལྟར་བྱས་པས་ཚེ་སྒྲུབ་ཏུའང་འགྲོ་ཞིང་ཁྲི་ཐོགས་འདིར་སླེབས་ཕྱིན་ཆད་ལོངས་སྤྱོད་ཀྱི་འཕོངས་པ་མི་འབྱུང་བ་ཡིན་ནོ། །གསུང་བ་སོགས་བཀའ་སློབ་དཔག་མེད་མཛད་ཅིང་དེ་སྐབས་དུས་འཁོར་ལྷ་ཁང་དུ་ཞག་གཉིས་གཟིམས་པའི་མནལ་འོད་གསལ་དུ་འཕོ་ཐུབ་པ་སོགས་བྱུང་ངོ་།
།དེ་ནས་དབྱར་ཆོས་མ་འཛུགས་ཙམ་གྱི་ཉི་ཤུ་གཅིག་གི་ནུབ་མོ་ལྷོ་ཕྱོགས་ཀྱི་ནམ་མཁའ་ལ་འཕུར་བྱོན་པ་ན་རི་བོ་གཅིག་གི་རྩེར་ཁང་པ་མང་པོ་འདུག་པའི་ནང་ནས་བུད་མེད་དམར་མོ་ཞིག་བྱུང་སྟེ།
རེ་ཞིག་འདིར་བཞུགས་མཛད་ངེད་ལ་ཆོས་འབྲེལ་ཞིག་ཀྱང་དགོས་ཟེར། རྗེ་ཉིད་ཀྱི་ངེད་དབྱར་ཆོས་འཆད་དགོས་པས་སྡོད་པའི་ལོང་མེད་གསུང་ནས་འཕུར་བྱོན་པ་ན་བུད་མེད་ན་རེ།
ད་འོ་ན་ཀུན་རྫོབ་བྱང་ཆུབ་ཀྱི་སེམས་མ་ཉམས་པར་ཅིས་ཀྱང་མཛོད། ཁྱེད་ལ་རྣམ་པ་ཐམས་ཅད་དུ་ལེགས་པོ་འོང་གི་ཟེར་བ་དང་། ཡང་ཞག་འགའ་ནས་བུད་མེད་གཅིག་གིས་རྣམ་པ་ཐམས་ཅད་དུ་གྲི་ཐོད་དང་མ་བྲལ་བ་གྱིས་ཟེར་ཏེ།
གྲི་གུག་ཤེས་རབ་དང་། ཐོད་པ་ཐབས་མཚོན་པས་ཐབས་ཤེས་དང་མ་བྲལ་བར་གྱིས་ཟེ་བ་འདུག་གསུང་། གཞན་ཡང་དབྱར་ཆོས་ཀྱི་དུས་ཐོད་དབྱུག་དང་མ་བྲལ་བ་གྱིས་ཟེར་བ་གཅིག་ཀྱང་རྨིས་ཏེ་སྟོང་ཉིད་སྙིང་རྗེ་ཡ་མ་བྲལ་བར་བསྒོམ་དགོས་པའི་བརྡར་འདུག་གསུང་།
ནུབ་གཅིག་ཆོས་རྗེ

ཐམས་ཅད་མཁྱེན་པ་བུ་སྟོན་ཆེན་པོ་བཞུགས་པའི་སྐུ་མདུན་དུ་དཀྱིལ་འཁོར་གཅིག་བྲིས་པའི་ཁར་ཁྲི་བཤམས་པ་ལ་རྗེ་ཉིད་བཞུགས་སུ་བཅུག །སྐུ་ཕང་དུ་ཕོད་ཁ། རུས་རྒྱན། གྲི་ཐོད། ཁ་ཊཾ་ཀ་སོགས་སྔགས་ཆས་སྣ་ཚོགས་ཤིག་གཏད།
མདུན་དུ་མཆོད་པ་སྣ་ལྔ་གཅིག་ཀྱང་བཤམས། སྡེར་ཁའི་ཚུལ་དུ་ཞིབ་ཟན་དཀར་མོས་བཀང་བ་བཅུག་གསུམ་བཏང་ནས་གསང་སྔགས་དང་། རིགས་སྔགས་དང་གཟུང་སྔགསཀྱི་གཞི་ཐམས་ཅད་ཁྱོད་ལ་གཏད་དོ།
།ཞེས་གསུངས་ནས་ཆོས་རྗེ་ཐམས་ཅད་མཁྱེན་པ་ཁང་པའི་སྟེང་དུ་གཤེགས། དགེ་འདུན་མང་པོས་རྗེ་ཉིད་ལ་མེ་ཏོག་གཏོར་ཞིང་གོང་གི་ཚིག་དེ་ཡང་ཡང་སྐྱོར་ནས་ངོ་མཚར་དུ་མཛད་པ་ཞིག་རྨིས་གསུང་། དེ་སྐབས་ཟང་ཟང་ནེ་རིངས་པའི་གདན་ས་པ་གཅིག་ཐམས་ཅད་མཁྱེན་པ་གྲགས་པའི་ཞབས་ལ་བསྙེན་རྫོགས་ཞུ་བར་བྱོན་ནས།
རྗེ་ཉིད་ལ་ལས་སློབ་བྱེད་དགོས་པར་འདུག་པས་སང་སྔ་མོར་འདིར་ཕེབས་མཛོད་གསུང་བའི་བཀའ་ཤོག་གནང་།
དེར་གོ་སའི་སྟབས་ཀྱི་མཁན་པོ་མ་གཏོགས་ལས་སློབ་སོགས་བྱེད་དགོས་ཡོང་བསམ་པ་མེད་པས་སྔར་ལསཀྱི་ཆོ་ག་ཐུགས་ལ་བཟུང་བ་ནི་མེད། མི་ཡོང་ཞུས་པས་ནི་མ་བྱུང་བར་དེ་ནུབ་གཟིམ་མལ་སྐུ་འདྲ་རིན་པོ་ཆེའི་དྲུང་དུ་མཆོད་པ་བཤམས་ལེགས་བཤད་རྒྱ་མཚོ་ཀུན་མཁྱེན་བུ་སྟོ་ནདྲུང་།
།ཞེས་སོགས་བསྟོན་པ་ཤླཽ་ཀ་བཅོ་བརྒྱད་ལྷག་ཙམ་འཕྲལ་དུ་བརྩམས་ནས་གསོལ་པ་ཕུར་ཚུགས་སུ་བཏབ་སྟེ་ལས་ཆོག་དཔེ་ཆ་དེ་ཚར་གཅིག་བསྒྲགས།
ཐོ་རངས་མནལ་ལམ་བཟུང་སྟེ

དཔེ་དེ་ཚར་གཅིག་བཀླགས་ཤིང་དེ་ནས་ཐུགས་བསམ་ཙམ་ཡང་མ་བཏང་བར་ནམ་ལང་མ་ཐག་ལས་གྲུལ་དུ་ཕེབས། ལས་སློབ་ཀྱི་བརྗོད་པ་མཐའ་དག་སྔར་སྦྱངས་སྦྱངས་པ་རྣམས་ལས་ཀྱང་བྱང་པ་ཚིག་ཟུར་གཅིག་ཙམ་ཡང་མ་འཁྲུལ་མ་ཆད་པར་ཐོན་བྱུང་སྟེ་ད་ནི་ཐམས་ཅད་མཁྱེན་པ་ཆེན་པོའི་ཐུགས་ཀྱི་བྱིན་རླབས་དངོས་སུ་ཞུགས་པ་ཡིན་ཞེས་གསུང་སྟེ།
ཆོས་རྗེ་ཐམས་ཅད་མཁྱེན་པ་ལ་གསོལ་བ་འདེབས་ནུས་ན་བྱིན་རླབས་འཕྲལ་དུ་འཇུག་པའི་ཕན་ཡོན་དེ་ཙམ་ཡོད་ཅེས་རང་ཅག་རྣམས་ལ་འདོམས་པའི་ཚིག་གོ།
དེ་དུས་ཁམས་མི་ཉག་གིས་ཞྭ་ལུར་བར་བྱེད་འཕྲིན་ངན་ལ་བརྟེན་ཞྭ་ལུ་བས་དམག་བྱས་ཏེ། ཆོས་སྡིངས་བཅོམས་པས་སྡེ་གཟར་ཆེན་པོ་གཡོས་ཏེ་ཐབས་གང་གི་སྒོ་ནས་ཀྱང་མ་འདུམ་སྟེ།
རྗེ་ཉིད་ཀྱི་བཀའ་ལས། ཁམས་པ་རྣམས་ལ་གཏམ་ཅི་ཙམ་ལབ་ཀྱང་གོ་བ་མི་ལེན་འདུག། རང་རེ་ཆོས་པ་རྣམས་ཀྱི་རེ་ལྟོས། ནུས་བླ་མ་དཀོན་མཆོག་དང་མཁའ་འགྲོ་ཆོས་སྐྱོང་མིན་པ་གཞན་མེད།
ཁྱོད་གྲྭ་པ་རྣམས་ཀྱིས་དམ་ཅན་ཆོས་རྒྱལ་ལ་གཏོར་མ་ཕུལ་ཏེ་འཕྲིན་ལས་བཅོལ་མཛོད་གསུང་། ཞྭ་ལུ་ཆོས་སྡེ་པས་དྲུག་ཅུ་པའི་གཏོར་མ་བསྒྲུབས་ཏེ་གཏོར་རྫོང་བྱེད་པ་ན་དགྲ་ཕྱོགས་ཀྱི་ཁམས་པ་གཅིག་ཆོས་སྐྱོང་གི་བཀུག་པ་བཞིན་ལྟད་མོ་ལ་ཡོང་པས་དམར་གཏོར་ཆེན་པོ་ཤ་ཁྲག་གིས་བརྒྱན་པ་དེ་མཐོང་མ་ཐག་ཏུ་སྣ་ཁྲག་འབྱམས།
དེ་ནས་གོམ་པ་བདུན་བོར་བའི་ས་དེ་ཉིད་དུ་ཁྲག་སྐྱུགས་ཏེ་ཚེའི་དུས་བྱས།
གཞན་ཡང་དུས་ཕྱིས་ཞྭ་ལུར་སྐུ་རིམ་ལ་དགོངས་རེ་བཞིན་དྲག་གཏོར་རེ་མཛད་པས། དར་རྒྱས་པ་རྣམས་ཀྱིས་ཞྭ་ལུ་བའི་བཙུན་པའི་གཏོར

མ་ཀ་འདྲ། རྣམ་པ་ཟན་པ་མ་གཏོགས་དགོས་པ་གང་ཡང་མི་འབྱུང་ཟེར་འཕྱར་ཁ་བཏང་བ་རྗེའི་སྙན་དུ་ཐེབས་པས། ངས་སྤྱིར་སངས་རྒྱས་ཀྱི་བསྟན་པ་སྒོས་ཆོས་སྡེ་འདི་སྙིང་རྗེ་ཆེན་པོས་ཞི་བའི་སྒོ་ནས་བསྐྱངས་དགོས་སྙམ་པ་མ་གཏོགས་འཇམ་དཔལ་གཤིན་རྗེ་གཤེད་ཀྱི་ལས་སྦྱོར་བརྩམས་ན་ཚངས་པ་བརྒྱ་བྱིན་སོགས་ཀྱང་སྒྲོལ་མི་ཐུབ་པ་མ་ཡིན།
ལར་དེ་ཙམ་དུ་མ་སོང་ན་ཁོ་པ་རང་ལ་བཟློག་རིམ་གྱིས་ཟེར་བའི་ལོན་ཐོང་།
རྟགས་ཨེན་ཙམ་ཞིག་བསྟན་གྱིས་གསུངས་ནས་དྲུག་ཅུ་པའི་གཏོར་མ་གཅིག་བསྡེབས་པར་མཛད་པས། དར་རྒྱས་པའི་མི་དོ་གཅིག་ཤི། གཞན་འོད་དང་ཐོག་འཚེག་ཁྱི་ངུ་བ་སོགས་ཆོ་འཕྲུལ་སྣ་ཚོགས་བྱུང་སྟེ་སླར་གསེར་གངུལ་དང་ན་བཟའ་སོགས་འབུལ་བ་རྒྱ་ཆེན་པོ་བྱས་ཏེ།
འགྱོད་བཤགས་མི་འབུལ་ཀ་མེད་བྱུང་ངོ་། དེ་རྗེས་རིན་སྤུངས་ཆོས་རྒྱལ་ནོར་བུ་བཟང་པོས་ཟངས་དཀར་དུ་སྤྱན་འདྲེན་བྱུང་ནས་ཐོ་རངས་རྡོ་སྐས་ལ་ཕེབས་ཚེ་སྒྲོའི་སྐད་ལྟ་བུ་ཤོབ་ཤོབ་ཆེན་པོ་གཅིག་བྱུང་པ་སྐུ་འཁོར་རྣམས་ཀྱི་ཐོས།
ཅི་ཡིན་ནམ་ཞུ་བ་ལ་ཇོ་མོ་རི་ཕུག་མས་ང་བསྒྲིལ་གྱི་དོགས་སྐྱོར་གྱིན་འདུག་པའི་རྨ་བྱའི་སྒྲོ་ཐུལ་གྱི་སྐད་ཡིན་གདའ།
ཁྱེད་ཆོས་ཚང་མ་གསུང་། ཟངས་དཀར་དུ་ཕེབས་ཏེ་ཆོས་རྒྱལ་ཆེན་པོ་དེ་ཉིད་ལ་གཤེད་དམར་གྱི་དབང་བཀའ་སོགས་ཆོས་མང་བ་གནང་པས་མི་ཕྱེད་པའི་དད་པ་བརྟན་པོ་ཐོབ། དེ་ནས་བཟུངས་མཆོད་ཡོན་ཐུགས་ཡིད་གཅིག་འདྲེས་སུ་གྱུར་པ་ཡིན་ཏེ།
སྡེ་པ་རིན་སྤུངས་པའི་གདུང་རབས་མཁས་པ་དཀར་ཤག་གི་མདད་པ་ལས། ༑འཆད

པ་ཚངས་དབྱངས་འབྲུག་སྒྲ་ངེས། །བློ་གསལ་ཆར་འདོད་བྱེའུ་ཡི། །ཡི་རངས་པདྨོ་རྒྱས་པར་བྱེད། །རྩོད་པ་ལུང་རིགས་རྡོ་རྗེ་ཡིས། །ལྟ་ངན་བྲག་རི་གཤིག་པར་ནུས། །རྩོམ་པ་སྙན་དངགས་ནོར་བུ་ཡིས། །ཤེས་ལྡན་མགུལ་བ་མཛེས་བྱེད་ཅིང་།
།ཆོས་ཀྱི་འབྱོར་པས་ཕྱུག་པ་ཡི། །མཁས་བཙུན་ཚུལ་ཁྲིམས་རྒྱལ་མཚན་དེ། །ཡུན་རིང་བར་དུ་ཡང་ཡང་བསྟེན། །བཀའ་ལུང་མན་ངག་རྒྱ་ཆེན་པོ། །ངོམས་པ་མེད་པར་གུས་པས་གསན།
།ཞེས་འབྱུང་བ་ལྟར་རོ། །སྡེ་པས་འབྲོང་སྒང་དུ་སྤྱན་དྲངས་དུས་ལྐུགས་ལུང་སྒྲུབ་ཆེན་མ་བྱ་བའི་གྲུབ་པ་བརྙེས་པའི་རྣལ་འབྱོར་མ་གཅིག་ཡོད་པ་དེ་ན་རེ། སང་འབྲོག་སྒང་དུ་གྲུབ་ཆེན་ཀུ་ཀུ་རི་པ་ཕེབས་པར་འདུག
།ང་ནི་མཇལ་དུ་འགྲོ་ཁྱེད་ཚོ་ཨེ་འགྲོ་གསུང་། དེར་རྙིང་མའི་གཏེར་སྟོན་ཨྱོན་ཀུན་སྐྱོང་གླིང་པ་ཡང་མཇལ་བར་ཕེབས་ནས་རྗེ་ཉིད་ཀྱི་སྐུ་སྐྱེ་སྔ་ཕྱིའི་ལུང་བསྟན་སློབ་དཔོན་པདྨའི་ཤོག་སེར་གྱི་ནང་ནས་བྱུང་བའི་ལོ་རྒྱུས་ཞུས་ཤིང་ཤོག་དྲིལ་ཕུལ།
རི་ཕུག་ཏུ་གསུང་ཆོས་མང་པོ་གནང་དུས། རྩ་རི་ནས་བླ་མ་རྩ་སན་པ་དཔོན་སློབ་རྣམས་འབྲས་མོ་ལྗོངས་སུ་གནས་སྒོ་འབྱེད་པར་འགྲོ་རྩིས་ཀྱི་ལམ་ཞོར་དུ་རྗེའི་སྐུ་གཞོགས་སུ་འབྱོར་ནས་འབྲས་མོ་ལྗོངས་སུ་སླེབས་མི་སླེབས་བརྟག་པ་ཞུས་པས།
རྗེ་ཉིད་ཀྱི་ཞལ་ནས། འབྲས་མོ་ལྗོངས་ཀྱི་ལུང་པ་དེ་མཐོང་བ་ཙམ་ཡོང་། གཞན་ནང་དུ་མི་སླེབ་པ་འདུག་ཅེས་བཀའ་སྩལ།
ཁོང་རྣམས་ཀྱིས་ཕྱིན་པས་རི་རྩེ་ཞིག་ནས་ལུང་བ་དེའི་དབྱིགས་ལེགས་པར་མཐོང་། ད་ལུང་ས་ནི་ཆོད། ལམ་རྒྱུས་ནི་ཡོད། སྔར་འཕྲོས་ཡུལ་དུ་ལོག་ནས་འགྲོ་མཁན་གཞན་འདུག་ན་འཁྲིད་དོ་ཟེར་ཕྱིར་ལོག་པས

གངས་ཆེན་པོ་བབས་ཏེ་མཐར་བ་ཡིན་འདུག་ལོ། །རིན་སྤུངས་པ་དང་ཉང་སྟོད་ཤར་ཁ་བ་སོགས་སྡེ་པ་ཡས་ཕྱིན་མ་ཆམ་པའི་དམག་དཔུང་རྣམས་སྣང་གསལ་དང་གྲོང་སྟོད་དུ་ཚོགས་ནས་རྡོ་སྒྱོགས་འཕེན་རེས་བྱས་པས། མི་དང་དུད་འགྲོ་མང་པོ་ཁ་དག་ལ་གཏོང་པ་ལ་རྗེ་ཉིད་ཐུགས་བརྩེ་བར་གྱུར་ཏེ།
ཞྭ་ལུ་ཆོས་སྡེའི་ལས་སྣ་ཁག་ལ་བཀའ་གནང་ནས། རང་རེ་དགེ་འདུན་རྣམས་ཀྱིས་བྱུ་རྒྱུའི་གཙོ་བོ་སེམས་ཅན་གྱི་དོན་ཡིན་པས།
སྡེ་པ་ཡོས་ཕྱིན་གྱི་འཁྲུག་འདུམ་ལ་འགྲོ་བའི་སྟལྟ་གོན་གྱིས་གསུང་། ཞྭ་ལུ་ཚོགས་ཆེན་གྱི་ཆོས་དུང་ཚོགས་ཁྲོ་སོགས་སྒར་ཆས་སུ་མཛད་ནས་གྲྭ་ཆེན་བཏེགས་པའི་དགེ་འདུན་ན་བཟའ་ངུར་སྨྲིག་ཅན་གྱི་ས་དང་ནམ་མཁའི་མདངས་འཕྲོགས་པ་ལྟ་བུ་བྱུང་ཞིང་།
རྒྱན་གོང་གི་ཐད་ཙམ་ནས་དཔལ་ལྡན་ལྷ་མོའང་དྲེའུ་ཆེན་པོ་འཇིགས་སུ་རུང་བ་ཞིག་ལ་ཞོན་པའི་ཞལ་གཅིག་ཕྱག་བཞི་མ་རྒྱན་ཆ་ལུགས་ཐམས་ཅད་རེ་མ་ཏཻ་ཇི་ལྟ་བ་བཞིན་བྱས་ནས་ཕེབས་པ་རྗེ་རིན་པོ་ཆེ་ནས་དངོས་སུ་གཟིགས།
གྲོང་སྟོད་ཀྱི་ཐད་དུ་དགེ་འདུན་རྣམས་ཀྱི་བཞུགས་སྒར་བཏབ། ཆོས་དུང་བཏང་ནས་ཉི་མ་ཁ་ཡར་བར་ཆིབས་མཛད་ཀྱང་། རིན་སྤུངས་ནས་ད་ང་རང་གྲི་ཡུལ་དུ་སྡོད་པ་ལ་དེ་འདྲའི་འཇུག་སྒོ་མེད་གསུང་ཤིན་ཏུ་འགྲིག་དཀའ་བ་ལ།
སྔ་དྲོ་གཅིག་རྗེ་ཉིད་ཀྱི་ཁྲ་མདེ་ཕྱག་ཏུ་བསྣམས་ནས། ད་ལེན་ཁྲ་མ་འདི་ལ་ཕྱག་དམ་གནང་བཞུད་དེ། སྡེ་པ་རིན་སྤུངས་པའི་བསྟན་པ་ཡར་འཕེལ་ཡོང་རབས་ཁས་ལེན་པའི་ལན་གསུངས་པས།
དེ་མ་ཐག་ཆོས་རྒྱལ་ནོར་བུ་བཟང་པོ་བཞེངས་ནས་རྗེ་ཉིད་ལ་ཕྱག་འཚལ་ཁྲ་མ་ལ

ཕྱག་དམ་མཛད། ཡིག་མཁན་གཅིག་ལ་རྗེའི་ཞལ་སྔ་ནས་བཀའ་ལུང་གནང་བ་དེ་ཡི་གེར་བྲིས་གསུང་། དེ་ལ་ཐུགས་དམ་ཞུས་པས་ཕྱིས་དེ་ཁོ་ན་བཞིན་བྱུང་ངོ་། དེ་དུས་དམག་རྣམས་ཀྱི་དབུས་སུ་ཁྲི་ཆེན་པོ་བཤམས་ཏེ་རྗེ་ཉིད་ནས་ལས་རྒྱུ་འབྲས་ཀྱི་གསུང་ཆོས་མང་པོ་གནང་བས་ཐམས་ཅད་མ་རུངས་པའི་སེམས་ཞི་ནས་དད་པའི་གནས་ལ་བཀོད།
དགེ་འདུན་རྣམས་ཀྱང་བཞུགས་སྒར་གྱི་མཐའ་ལ་དྲེའུའི་རྨིག་རྗེས་རྐྱང་ཁྲུ་རེ་ཡོད་པས་བསྐོར་བ་ཀུན་གྱིས་མཐོང་བས་ཡ་མཚན་དུ་གྱུར།
རི་ཕུག་ཏུ་ཕེབས་པའི་སྐབས་ཤིག་ལ་སློབ་དཔོན་གཞོན་ནུ་བ་བསྙུངས་ནས་མོ་རྩིས་ལ་གྲོང་སྒྲ་འདེབས་དགོས་པ་ཤར་ནས། བླ་བྲང་དུ་བསྔོ་ཞུས་ཕུལ་བས་རྗེ་ཉིད་ནས་ཀྱང་ཆོག་གནང་སྟེ་བར་དོའི་རྣམ་ཤེས་འགུགས་པའི་ཚེ།
སློབ་དཔོན་པ་ཁག་སྟེ་བཞེངས་ནས་ང་ལ་བླ་བྲང་དུ་ད་ལྟར་ཤོག་གསུང་འདུག་ཟེར་ནས་ཤོར་འགྲོ་བ་བྱུང་ཞིང་། རྗེ་ཉིད་ནས་ཉེ་གནས་ལ་སློབ་དཔོན་ཁོང་མ་གྲོངས་འདུག་པ་གསུངས།
གྲོངས་ཡོད་མཆིས་མོད་ཞུས་པས། རྣམ་ཤེས་བཀུག་དུས་གསོན་པོའི་རྣམ་པར་བྱུང་མ་གྲོངས་འདུག་གསུང་པ་དང་། ཡང་སློབ་དཔོན་རིན་ཚུལ་བ་སྐུ་གཤེགས་དུས་ཉེ་གནས་ལ་ངའི་རུས་པ་འདི་བསྲེག་སྦྱོར་བླ་བྲང་དུ་ཞུས་ལ་སྣམ་སྐར་འདིའང་ཕུལ།
པུར་ལ་རྟགས་མ་བྱུང་བར་མ་རེག་ཅེས་ཞལ་ཆེམསའཆམས་མཛད། ཉེ་གནས་ཀྱི་བླ་བྲང་དུ་དེ་བཞིན་སྙན་གསན་ཕབ་སྟེ་སྣམ་སྦྱར་པུར་ལ་གཡོགས་ནས་ཟླ་བ་གཅིག་སོང་སོང་སྒུག་ཀྱང་རྟགས་ཅི་ཡང་མ་བྱུང་།
རྗེ་ཉིད་ལ་བསམ་རྩེ་ནས་གདན་འདྲེན་བྱུང་བས། ནུབ་གཅིག་འོད་གསལ་དུ་སློབ་དཔོན་རིན་ཚུལ་བ་སྣམ་སྦྱར

སྐུ་ལ་བཞེས་ནས་རྗེའི་སྐུ་མདུན་དུ་བྱོན་ཏེ། བདག་ཞག་ཞེ་དགུའི་བར་དུ་དགེ་སྦྱོར་གཅིག་ལ་བསྡང་བསམ་ཀྱང་། རྗེ་རིན་པོ་ཆེ་ཕྱོགས་ཕེབས་ལ་ཐུགས་རིང་བ་འདུག་ཅིང་། རྒྱལ་རྡོར་ཁོ་ཡང་འུ་འཐུག་འདུག་པས་ད་བདག་གིས་འགྲོ་བཞུ་ཟེར།
ཉེ་གནས་ལ་པུར་རྟགས་བྱུང་ཡོད་ལྟོས་དང་གསུངས་པས་ཤངས་ནས་བྱང་སེམས་དཀར་པོ་ཟགས་འདུག་ཟེར་རོ། དུས་ཕྱིས་བསམ་སྡོངས་སུ་བཞུགས་སྐབས་ལྕོག་རོ་དན་ཕུག་གི་མཆོད་རྟེན་གྱི་ནང་ན་ཚེ་ཆུའི་གཏེར་ཡོད་པ་མཁན་ནས་མནལ་ལམ་བཟུང་སྟེ་ནམ་མཁའ་ལ་འཕུར་ནས་གཟིགས་སུ་ཕེབས་པས།
དན་ཕུག་ལྷ་མོ་རྟ་པ་དཔོན་གཡོག་ལྔ་བུད་མེད་གཞོན་ནུ་མ་རིན་པོ་ཆེ་སྣ་ཚོགས་པའི་རྒྱན་གྱིས་བརྒྱན་པའི་རྩམ་བར་བྱས་ཏེ་དབུས་མ་དེའི་ལག་ཏུ་ཚེ་བུམ་ཁྱེར་ནས་ཚེ་ཆུ་འདི་ཡིན་ལགས་ཏེ་སློབ་དཔོན་པདྨས་ཁྱེད་ལ་ཕུལ་གསུང་བ་ནི་མེད་ལགས་ཟེར།
འོ་ན་ཕར་སྐྱོལ་གསུངས་པས་མཆོད་རྟེན་གྱི་བུམ་པ་ལ་ཐིམས་མོ་ཞེས་གསུངས།
དེ་ལ་སོགས་དེ་ངོ་མཚར་བའི་ལོ་རྒྱུས་མང་སྟེ་འདིར་དེ་ཙམ་ལས་མ་སྤྲོས་ཤིང་། མདོར་ན་ཆོས་གསུང་བའི་རྣམ་ཐར་ནི་ཕྱིས་སུ་སྐུ་ཁམས་ཤིན་ཏུ་བསྙེལ་བའི་སྐབས་རེ་ཙམ་མ་གཏོགས་སྐུ་མཚམས་ཀྱི་དུས་ན་ཡང་སྐལ་བ་དང་ལྡན་པ་རྣམས་རྗེས་སུ་བཟུང་སྟེ།
སྐུ་ཚེ་རིངརིངས་ལྟཔོ་དབང་བཤད་མན་ངག་མཐའ་དག་གི་ཆོས་འཁོར་རྒྱུན་མི་ཆད་པར་བསྐོར་བ་མཛད། རྩོད་པ་མཛད་པའི་ཚེ་ན་ལྟ་བ་ངན་པ་རྣམས་སུན་བྱུང་སྟེ་ཡང་དག་པའི་ལྟ་བ་ལ་དཀྲི་བ་མཛད།
རྩོམ་པ་མཛད་པའི་ཚེ

མཁས་པ་རྣམས་མགུ་བ་བསྐྱེད་པའི་ལེགས་བཤད་ཁོ་ན་འབྱུང་སྟེ། དེ་ཡང་མངོན་པ་མཛོད་ཀྱི་ཊཱིཀྐ། དབུ་མ་རིགས་ཚོགས་ཀྱི་ཊཱིཀྐ། བྱམས་ཆོས་ཕྱི་མ་བཞི་རྣམས་ལ་རྣམ་བཤད་རེ་རེ་མདད་པ་ཡོད་ཅེས་གྲགས་ལ། རྒྱུད་སྡེ་རྣམས་ཀྱི་སྒྲུབ་དཀྱིལ་བླ་མ་ཡི་དམ་གྱི་བསྟོད་ཚིགས།
ཉམས་མགུར་སོགས་བཀའ་འབུམ་མཐར་ཆགས་སུ་བསྒྲིགས་ཐུབ་ན་པོ་ཏི་དུ་མ་ལོངས་པ་ཡོད་ཚུལ་འདུག་ཀྱང་། དུས་དེར་བཀའ་བསྡུ་མཁན་མ་བྱུང་བ་ཞིག་གམ།
ཕྱིས་སུ་ནི་དཔེ་རྒྱུན་ཤིན་ཏུ་དཀོན་ནོ། དགུང་ལོ་དྲུག་ཅུ་རེ་བརྒྱད་བཞེས་པའི་ཚེ་ཞྭ་ལུ་བའི་ཆེ་འགྲེས་རྣམས་ལ་ངེད་ཀྱང་ན་སོ་རྒས། ནམ་འཆི་ཆ་མི་འདུག་པས་ངེད་རང་ཡོད་ཐོག་ལ་གདན་ས་བ་གཅིག་བཀོད་དགོས་པས་དེའི་བཀའ་གྲོས་མཛད་གསུངས།
དེར་ཐམས་ཅད་ཀྱི་ཕྱག་ཀྱང་འགྱེལ་བ་ལྟར་བཙལ་ནས་དེ་འདྲ་བཀའ་མི་སྩོལ་བར་གསོལ་བ་བཏབ་ཀྱང་མ་འགྲུབ་པར་གདན་སའི་འོས་འཐུས་ཤིག་ཅེས་པས་བཀའ་ནན་ལྕི་བ་ཕེབས་ཏེ་འོས་བསྡུས་ཤིང་གྲྭ་དམངས་ཀྱི་འོས་རྣམས་ལས་མང་ཤོས་གཅིག་དང་།
ཤར་ཆེན་ཡེ་ཤེས་རྒྱ་མཚོའི་འོས་གཅིག་དང་། རྗེ་ཉིད་ཀྱིས་འོས་གཅིག་ཏེ་གསུམ་པོའི་མིང་གསེར་བུམ་དུ་བཅུག་ནས་ཐེའུ་ཚེ་མནན།
ནུབ་གཅིག་གསོལ་བ་བཏབ་པའི་སང་ཉིན་གསེར་བུམ་དཀྲོགས་པས་ཀུན་མཁྱེན་ཆོས་གྲུབ་དཔལ་བཟང་པོའི་མཚན་ཐོག་མར་འཐོན་ཏེ། ཚེས་བཅུའི་ཉིན་བསྐོ་བཞག་བྱེད་རྒྱལ་ཁོང་གར་སོང་ཆ་མེད་དུ་བྲོས།
དགེ་འདུན་ཐམས་ཅད་ཐུགས་ཁྲལ་དུ་གྱུར་ཀྱང་རྗེའི་ཞལ་ནས། ཁྱེད་རྣམས་སེམས་ཁྲལ་མི་འཚལ། ཚེས་བདུན་གྱི་ཉིན་མོ་བསྟན་བསྲུང

མ་ཆེན་མོ་རང་ནས་བཀུག་ཡོང་བ་ཡོད་གསུང་། དེ་ཁོ་ན་བཞིན་ཁོང་ལ་ཡང་ཞབས་ལ་སྒྲོག་བཅུག་པ་ལྟར་གྱུར་ནས་བྲོས་ཀྱང་མཐར་བར་ལོག་འབྱོན་དགོས་པ་བྱུང་སྟེ་གདན་ས་གཏད་དོ། དེ་ནས་ཡབ་བཀའ་བཞི་པའི་ཞལ་གཟིགས་ཀྱི་མགོན་པོ་ཕྱག་དྲུག་པའི་བྲིས་ཐང་གཅིག་དང་བཅུ་གཅིག་གཞལ་གྱི་གསེར་སྐུ་གཅིག་མ་གཏོགས་དངོས་པོ་གཞན་ཅི་ཡང་མ་བསྣམས་པར་པརྣམ་བསམ་ལྡིང་དུ་མཁན་བཙུན་གཞོན་ནུ་གྲུབ་ཀྱི་གདན་ས་བསྐྱངས་ཤིང་དེར་བཤད་སྒྲུབ་གཉིས་ཀ་མཛད།
དུས་རེས་འགའ་ཉམས་དབྱངས་ཀྱི་ཚུལ་དུ། ཡེ་ཤེས་དྭངས་ཆོས་ཀྱི་ཕོ་བྲང་ན། །ཀུན་གཞི་སྟོང་ཉིད་མཐོང་གྲོལ་སངས་རྒྱས་བཞུགས། །ཐར་མཆོག་ཡ་མཚན་ཅན་གཅིག་དེ་ན་གདའ།
།རྣམ་དག་ཕྱག་མཅོད་རེ་རུ་ཕུལ་ན་ལེགས། །ཞེས་སོགས་ལེགས་མ་བདུན་ལྡན་གྱི་མགུར་དང་། སྤྱིར་རྒྱན་འདོགས་ལ་རྣམ་པ་མང་པོར་གདའོ། །འཇིག་རྟེན་འཁྲུལ་པའི་རྒྱན་ཆ་ཕྱི་ནས་འདོགས། །རྣལ་འབྱོར་གྱིས་སེམས་རྒྱན་ཞིང་ཆས་འདོགས།
རྒྱན་འདོགས་ཀྱི་རྣམ་པ་འདི་ལྟར་ལགས། །སྣང་བ་ཕྱོགས་མེད་ཤར་པ་ཕྱི་ཡི་རྒྱན། །རིག་པ་འཛིན་མེད་གྲོལ་བ་ནང་གི་རྒྱན། །ཕྱོགས་མེད་མཐའ་དབུས་བྲལ་བ་གསང་བའི་རྒྱན། །དེ་གསུམ་རྣལ་འབྱོར་ངའི་ལྟ་བའི་རྒྱན།
།ལྟ་ལེགས་མཁན་ཐར་པ་རྣམས་ཅི་དགྱེས་མཛོད། །རང་སེམས་ལྟ་བ་རྟོགས་པས་སྐྱིད་པར་གདའ། །རང་སེམས་ལྟ་བ་རྟོགས་པས་བདེ་བར་གདའ། །ཞེས་སོགས་ལྟ་བསྒོམ་སྤྱོད་འབྲས་ཀྱི་ཉམས་དབྱངས་སོགས་དུ་མ་མཛད་དོ།
།ལན་གཅིག་རིན་སྤུངས་ནོར

བཟང་སྐུ་ཁམས་མ་བདེ་བར་སྐྱབས་འཇུག་དང་བརྟག་པ་དགོས་ཞུ་བའི་མི་སྣ་བྱུང་ལ་བཀའ་ལས། སྔར་ཡིན་ན་རྨི་ལམ་བཟུང་ནས་ཡུལ་སྣང་ལ་ཇི་ལྟ་བ་ཡོང་བ་ཡིན་ཏེ། ད་རྨི་ལམ་མ་ཟིན་མ་ཐག་འོད་གསལ་དུ་ཤོར་འགྲོ་བ་གདའ།
འོན་ཀྱང་མངའ་ཞབས་ཀྱི་ཕྱེད་སྦྱིན་པར་བཏང་ན་སྐུ་ཚེ་བསྲིང་ནུས་པ་ཙམ་འདུག་སྟེ། དེ་ལྟ་བུ་ནི་དཀའ་པས་གཞན་ཐབས་མི་འདུག ཕེབས། དེ་སོགས་མངོན་མཁྱེན་ཐོགས་པ་མི་མངའ་ཡང་། མནལ་ལམ་ལ་བྱུང་བ་ལྟ་བུ་མཛད་ནས་ལུང་སྟོན་པ་ལས་བྱུང་རྒྱལ་དུ་མི་གསུང་།
དགུང་ལོ་བདུན་ཅུ་བཞེས་པའི་ཚེ་གཤིན་གསོན་གྱི་དད་འབུལ་བྱུང་བའི་དངོས་པོ་རྣམས་ལ་གཞི་བྱས་ཏེ་ཞྭ་ལུ་རི་ཕུག་ཏུ་དུས་མཆོད་ཆེན་མོའི་སྐབས་དགེ་འདུན་སྟོང་ཕྲག་ཕྱེད་གཉིས་ལ་བསྙེན་བཀུར་ཞག་ལྔ་དད་འབུལ་འགྱེད་བཅས་གྱ་ནོམ་པ་གནང་ཞིང་།
བུ་སྟོན་བཀའ་འབུམ་རགས་བསྡུས་པར་དུ་བརྐོ་བ་བཞེད་ནས་དཀའ་བཅུ་དོན་འགྲུབ་བཀྲ་ཤིས་མིང་བཀྲའི་ཁྱད་ལྷོ་ཀ་བཞིའི་ཡོན་བདག་རྣམས་ཀྱི་སར་འབུལ་སྡུད་ལ་མངགས་ཤིང་རྗེ་ཉིད་ཀྱི་སྡེ་དཔོན་ལ་ལར་བཀའ་ཤོག་ཕྱག་མདུད་སོགས་སྩལ།
པོ་ཏི་ཁ་ཅིག་པར་དུ་བཞེངས་གྲུབ་མཚམས་སུ་སྐུ་ཁམས་ཅུང་ཟད་མཉེལ་བས།
དེ་གསུང་པར་འདི་དག་པར་བརྐོས་མ་ཚར་རིང་ཚེའི་རྟེན་འབྲེལ་བསྒྲིགས་དགོས་པ་འདུག་གསུངས་ནས་དབོན་བཀྲ་ཤིས་མགོན་པོས་ཚེ་དཔག་མེད་ཀྱི་བྲིས་ཐང་བཞེངས་པའི་བཀོད་པ་མཛད། དེ་དུས་ཞྭ་ལུ་ནས་གོས་ཆེན་གྱི་ཞབས་ཕྱགས་ཧག་སེ་གཅིག་འབུལ་མཁན་བཏང་བར་སླེབས་པས་ངའི་ཚེའི་རྟེན་འབྲེལ་བསྒྲིག་དུས་ལྷམ་གོག་ཏེ་འཁྱེར་བྱུང་།
ཁོ་རང་གི་མགོ་ལ་གཅིག་རྒྱོབ་ལ་ཕྱིར་བསྐྱུར

གསུང་ཡང་དེ་ལྟར་བྱེད་ནུས་པ་མ་བྱུང་། བཀའ་ལས་ངས་ཐམས་ཅད་མཁྱེན་པའི་བཀའ་འབུམ་རགས་རིམ་པར་བརྐོས་མ་གྲུབ་པར་བསྡད་སྙམ་ཡང་སེམས་ཅན་སྤྱི་མཐུན་གྱི་ལས་དང་སྒོས་ཞྭ་ལུ་པའི་སྐལ་བ་དེ་ཙམ་དུ་ཟད་དོ་གསུང་།
སླར་ཞྭ་ལུ་ནས་མཁན་ཆེན་གདན་ས་པས་མཚོན་དགེ་འདུན་བགྲེས་པ་རགས་བསྡུས་པེབས་ནས་བརྟན་བཞུགས་རྒྱས་པར་ཕུལ་ཏེ་གསོལ་བ་བཏབ་པས། ཁྱེད་རང་རྣམས་ཟླ་བ་འདི་མ་ཚེས་བར་སྡོད། དེ་ནས་ཐག་ཆད་ཅིང་ཡོད་པ་ཡོད་ཅེས་བཀའ་གནང་ཡང་བཞུགས་པ་མ་ཤར།
ལན་ཅིག་རྗེའི་ཞལ་ནས་མདངས་ངའི་རྨི་ལམ་ན། བཀའ་བཞི་བ་མཆོག་གྲུབ་དཔལ་འབར་གྱི་ལྷའི་གདན་ཡིན་ཟེར་བ་གསང་པ་ཅིག་དང་རྙིང་པ་གཅིག་སྟེ་གཉིས་བཏིངས་ནས།
ཞིང་ཁམས་གཞན་ན་གདུལ་བྱ་ཆེ་ན་གདན་གསར་པ་འདི་ལ་བཞུགས་པ་ཞུ། ཞིང་འདི་ཀ་གདུལ་བྱ་ཆེ་ན་རྙིང་པ་འདི་ལ་བཞུགས་པ་ཞུ་ཟེར་གྱིན་འདུག་པ་ལ། ངས་གདན་གསར་པ་དེ་ལ་བསྡད་པ་རྨིས་གསུང་། དེར་ཁོང་རྣམས་ཀྱིས་དུས་པས་ཨད་ཏ་ཀུ་རེ་བྱས་པ་ཡིན་གདན་རྙིང་པ་དེ་ལ་བསྡད་གསུང་།
ཡང་སྐབས་ཤིག་ཐུགས་མཉམ་བཞག་ལ་དུམ་གཅིག་བཞུགས་ནས། སངས་རྒྱས་ཀྱི་ཆོས་འཁོར་གསུམ་པོ་དུས་གཅིག་ལ་བསྐོར་ཟེར་བ་ཡང་བློར་མི་ཤོང་རྒྱུ་མི་འདུག
།ངས་ད་ཅི་བཅོམ་ལྡན་འདས་ཕྱག་ན་རྡོ་རྗེ་འཁོར་ལོ་ཆེན་པོ་དང་། དུས་འཁོར། བདེ་མཆོག །གཤེད་དམར་རྣམས་ཀྱི་དཀྱིལ་འཁོར་དྭངས་གསལ་རྙོགས་མེད་གོ

ས་གཅིག་ན་རྣམ་པ་ཐ་དད་དུ་འདུག་ཀྱང་ཕན་ཚུན་སྒྲིབ་པ་དང་བྲལ་བ་ས་ལེ་བ་རྣམས་ཀྱི་ནང་དུ་བཞུགས་ཏེ་དབང་བཞི་རྫོགས་པ་དཀྱིལ་འཁོར་དེ་རྣམས་སུ་གཅིག་ཅར་དུ་ཐོབ་གསུང་། ཡང་ལན་གཅིག་ད་ལྟ་རང་མཆོད་པ་བཟང་པོ་བཤོམས་ཤིག།
ངས་ཞི་མཐའ་ཅུང་ཟད་ཡིད་ལ་བྱས་པས་རྗེ་བཙུན་སྤྱན་རས་གཟིགས་སོགས་ཡི་དམ་གྱི་ལྟ་ཐམས་ཅད་བྱོན་ནས། བུ་ཁྱོད་དུས་གསུམ་སངས་རྒྱས་ཐམས་ཅད་ཀྱི་སྲས་ཡིན་པས། འགྲོ་ཀུན་ཕན་བདེའི་ལམ་ལ་འགོད་པའི་གོ་ཆ་ཆེ་དགོས་པ་ལ།
དེ་ལྟ་བུའི་བློ་མ་བསྐྱེད་ཅིག་གསུང་གིན་འདུག་གསུང་། ཡང་ནུབ་གཅིག་ད་ལྟ་ངའི་མདུན་འདི་ན་རྗེ་བཙུན་སྒྲོལ་དཀར་བཞུགས་པའི་ཐུགས་ཀ་ན། ཨོཾ་ཏཱ་རེ་ཏུ་ཏྟཱ་རེ་མ་མ་ཤཱི་ལ་དྷྭ་ཛ་ཨཱ་ཡུཿཔུཥྚིཾ་ཀུ་རུ་ཡེ་སཱཧཱ།
ཅེས་པའི་སྔགས་འཕྲེང་འཁོར་ལོ་དང་བཅས་པ་སྐྱ་བྲམ་མེ་བདུག་གསུང་། དེར་ཕྱག་ཕྱི་བདག་གི་འོ་ན་ད་ལེན་སྐུ་ཚེ་བརྟན་པར་ཡོང་ལགས་སམ་ཞུས་པས།
དེ་མ་ཡིན་འདུག་སྔར་བཟླས་སྒོམ་འདྲ་བྱས་པར། རྗེ་བཙུན་མས་དབུགས་དབྱུང་མཛད་པ་ཙམ་ཡིན་འདུག་གསུང། ཡང་སྔ་དྲོ་གཅིག་མདངས་མགོན་པོ་ཚེ་དཔག་མེད་འཁོར་བཅས་ནམ་མཁར་ལན་གསུམ་བྱོན་ནས་རིགས་ཀྱི་བུ་ཞིང་འདིའི་བྱ་རྫོགས་ཟིན་པས་ད་བདེ་བ་ཅན་དུ་འགྲོ་གསུང་གིན་འདུག་སྟེ།
ངས་མ་ཕྱིན་གསུང་། དེར་གཟིམས་དབོན་བྱང་ཆུབ་ཆོས་ལྡན་གྱིས། འོ་ན་འདི་ནས་ཞིང་ཁམས་གང་དུ་ཕེབས། བདག་ཅག་རྣམས་གསོལ་བ་གང་དུ་འདེབས་ཞུས་པས།
ང་འདི་ནས་དགའ་ལྡན་དུ་རྗེ་བཙུན་བྱམས་པ་དང་། རྒྱལ་བ་རིན་ཆེན་གྲུབ་ཀྱི་སྤྱན་སྔར་ཤེར་ཕྱིན་གྱི་མདོ་དང་། རྒྱུད་སྡེ་རྣམས་ཀྱི་དོན་ལ་སོམ་ཉིའི

དྲ་བ་ཡོད་པ་རྣམས་བསལ་ཏེ་སངས་རྒྱས་ཀྱི་དོན་གྱི་བསྟན་པ་འཛིན་པ་ཡིན་ནོ་གསུང་། གཟིམས་དཔོན་གྱི་ཡིད་ལ་རྗེ་ཉིད་ཞི་བར་གཤེགས་ན་འདི་དང་འདི་བྱེད་དགོས་སྙམ་པའི་རྣམ་རྟོགས་ངན་པ་འགའ་ཞིག་འགྱུས་པ་ཐུགས་ཀྱིས་མཁྱེན་ནས།
ཨེན་མ་བཟང་མ་བཟ་དེ་འདྲའི་བསམ་བློ་ངན་པ་གཏོང་པ་མིན། ང་ཤི་བའི་མཇུག་ཏུ་འདི་ལྟར་གྱིས་གསུང་བའི་ཞལ་བཀོད་མང་པོ་མཛད། ཞྭ་ལུར་མང་ཇ་གྲལ་འགྱེད་ཀྱི་ཐོག་མཁན་སློབ་དགེ་འདུན་སྤྱི་ལ་ཞལ་ཆེམས་ཀྱི་རྡོ་རྗེའི་བཀའ་ཤོག་སྩལ་བ་འདི་ལྟར།
བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །མཁན་ཆེན་གདན་ས་པས་ཐོག་དྲངས། ཞྭ་ལུ་སྡེ་དགོན་གྱི་དགེ་འདུན་དྲག་ཞན་རྣམས་ཀྱི་དགོངས་རྒྱུ་ལ།
རང་རེའི་ཆོས་སྡེ་འདིར་རྩོད་དུས་ཀྱི་ཐམས་ཅད་མཁྱེན་པ་བུ་སྟོན་རིན་པོ་ཆེས་ཕྱག་ཕབ། མདོ་རྒྱུད་མན་ངག་ཐམས་ཅད་ཀྱི་བསྟན་པའི་སྲོལ་ཆེན་བཙུགས། བོད་ཁམས་ཀྱི་གདུལ་བྱར་གྱུར་པ་ཐམས་ཅད་ཕན་བདེའི་ལམ་བཟང་པོ་ལ་བཀོད་པ་ནས་བཟུང་སྟེ།
སེམས་དཔའ་ཆེན་པོ་ཡབ་སྲས་ཀྱི་བར། སངས་རྒྱས་ཀྱི་མཛད་པའི་རྣམ་ཐར་ལྟ་བུ་བསམ་གྱིས་མི་ཁྱབ་པ་བྱུང་བ་དེ་ལགས། དེ་རྗེས་ངེད་ཀྱིས་ཀྱང་གཞོན་ནུ་ནས་རབ་བྱུང་བྱས་ཐོས་བསམ་གྱི་སྒོ་ནས་རིག་པའི་གནས་ལྔ་ལ་གང་ཤེས་ཀྱི་སློབ་འདུན་དང་།
མན་ངག་རྣམས་ལའང་ཉམས་ལེན་རྣལ་འབྱོར་ལ་གང་བརྩོན་བྱས་པས་བླ་མ་རྣམས་ཀྱིས་རྗེས་སུ་འཛིན་ཅིང་བྱིན་གྱིས་བརླབས་པ་དང་།
ཁྱད་པར་རྡོ་རྗེ་བཙུན་མཁྱེན་བརྩེའི་དབང་ཕྱུག་གྲགས་པ་རྒྱལ་མཚན་དཔལ

བཟང་པོས་ཐུགས་བརྩེ་བས་བསྐྱངས་པའི་བཀའ་ལུང་ཁུར་ཆེ་བ་དང་དུ་བླངས་ཏེ་ཕྱོགས་ལྷུང་དང་ཉེ་རིང་སྤངས། འཇིག་རྟེན་གྱི་བྱ་བ་ལ་ཁ་མ་བཅུག དགེ་སྦྱོར་ཅི་འཕེལ་གྱི་ངོས་ནས་སྡུག་སྲན་བསྐྱེད་པས། མི་མཐུན་ཕྱོགས་ཀྱིས་མ་ཚུགས་བར་ལོ་ཉི་ཤུ་རྩ་དྲུག་གི་བར་དུ་ཆོས་སྡེའང་མར་འགྲིབ་མེད་ཙམ་བྱུང་བ་དེ་ཡིན།
ད་མཁན་ཆེན་གདན་ས་བས་ཀྱང་འཇིག་རྟེན་གྱི་བྱ་ལས་རྣམས། ཁོང་རང་ལས་སྣེ་ན་ཡོད་པ་རྣམས་སྔར་ལུགས་བཞིན་ཁུར་འཁྱེར་དུ་བཅུག
རང་རེ་དབྱར་ཆོས་དགུན་ཆོས་མ་ཆག་པར་བྱས། རི་ཕུག་ཏུ་དགེ་སྦྱོར་གང་འཕེལ་བྱས་ན་ཐམས་ཅད་ལ་མཛེས་ཁྱབས་ཆེ་ཞིང་། ཚེ་གནས་པའི་ཐབས་སུའང་འགྲོ་བ་ལགས་ངེད་ཀྱང་ན་སོ་རྒས།
ནམ་འཆི་མི་ཤེས་པར་འདུག་པས། རང་ལ་སེམས་པའི་ཆ་རྐྱེན་སེན་སེན་བྱུང་བ་རྣམས་སྦྱིན་བདག་གི་རྫས་ཆུད་ཟོས་མེད་ཙམ་དུ་བྱུང་རིམ་གྱིས་དགེ་ཕྱོགས་སུ་བཏང་བས་འགྱོད་མེད་ཀྱི་ལུགས་ལགས་ད་ལྟ་བེམ་རིག་མ་བྲལ་ཙམ་ཡོད་ནའང་།
དེར་བསྙེན་བཀུར་དང་བཅས་པས་མཚོན་འདི་དགེ་བའི་རྩ་པ་སྔོན་འགྲོ་དངོས་གཞིའི་སྐུ་སྐལ་འདུས་དགུ་ཆེན་མོ་ལགས་སོ། །དེ་བསྟུན་བསམ་སྡིངས་སུའང་ཉིན་གང་ཙམ་མ་གཏོགས་རྒྱ་ཆེན་གཤོམས་པའི་ཆ་རྐྱེན་མེད་པས་དེ་ལུགས་ཀྱི་དམིགས་བསལ་བསླབ་བྱའི་བཀོད་པ་བྱས་ཡོད།
རྗེས་སུ་བུ་སློབ་སྦྱིན་བདག་རྣམས་ཀྱིས་ཕྱི་རྟེན་ནང་རྟེན་གྱི་བཀོད་གཤོམས་བྱེད་པའི་སྲོལ་འདུག་ནའང་རི་ཕུག་བླ་བྲང་འདུ་ཁང་དང་བཅས་པ་འདི་འོག་མིན་ཆོས་ཀྱི་ཕོ་བྲང་དང་འདྲ་བས།
བཅོས་རྣམས་ལེགས་པར་བྱས་པ་འདི་ལྷ་ཁང་དང་མཆོད་རྟེན་རེ

ཙམ་བཞེངས་པ་ལས་ཕན་ཡོན་ཆེ་ཞིང་ལྷག་བསམ་པ་ཡོད་པས་དེས་ཚང་བ་བདོག་གོ། དུས་མཆོད་སོགས་གཞི་རྟེན་མེད་པས་གཤོམས་པའང་མ་འདུག་ཅིང་། ཡོད་ན་ཡང་ནམ་ཞུགས་ལས་བྱེད་ལ་ལའི་ནོར་སོགས་སྙོམས་ཆུང་ལ་ལ་རྩ་ཕུད་ལ་འགྲོ་བའི་ཁ་གསག་གཞོགས་སློང་ཁྲག་པ་ཙིར་རྣག་ཙིར་གྱི་རྣམ་པས་དགེ་འདུན་ལའང་འཚོ་བ་རྣམ་དག་ཏུ་འགྲོ་ཤས་ཆུང་བ་འདུག
མེད་པ་དང་མི་དགོས་པ་མཐུན་གདའ། སྤྱིར་ཡང་གསུང་གི་རྟེན་བཞེངས་པ་བྱིན་རླབས་དང་བསོད་ནམས་ཆེ།
ཁྱད་པར་ཐམས་ཅད་མཁྱེན་པ་ཆེན་པོའི་གསུང་འབུམ་རྣམས་རྒྱལ་བའི་བཀའ་དང་མཚུངས་པས་རགས་རིམ་པར་དུ་གྲུབ་ལ་རེ་བ་ཡིན་ནའང་། རང་རེ་རྣམས་ཞེན་རུས་དང་དད་མོས་ཆུང་བས་དཀར་ཕྱོགས་ཀྱི་ལྷ་རྣམས་ཀྱང་མཛད་དཀའ་བ་ཡིན་མཆིས།
བློ་ལས་སུ་རུང་ན། མི་རེས་པར་ཤིན་བཅུ་པ་རེའི་ཁུར་བསྣམས་ནའང་ལས་སླ་བའི་རིགས་སུ་འདུག་སྟེ། དེ་བཞིན་འགྲུབ་ཤས་ཆུང་བ་འདུག་པས་ཕྱག་རྒྱ་ཆེན་པོའི་ངང་ལ་ཞོག་ཐོངས།
གཞན་རྟེན་བཞེངས་སོགས་ཀྱི་དགེ་བ་རྒྱ་ཆེ་ཆེ་ལས་པར་པོ་ཏི་གཉིས་འདི་ཡང་བསྟན་པའི་རྒྱུན་དང་འཕྲིན་ལས་གཞན་ཕན་ཆེ་ཞིང་བྱིན་རླབས་ཆེ་བར་ཡོང་སྙམ་པ་ཡོད། ཁྱེད་དགེ་འདུན་རྣམས་ཐུགས་མཐུན་ཞིང་གཞི་ཚུལ་ཁྲིམས་རྣམ་དག་ལ་བརྟེན།
ཐོས་བསམ་སྒོམ་གསུམ་གྱི་བྱ་བ་ལ་བརྩོན་པའི་ངོས་ནས་ཆོས་སྡེའི་ཞབས་ཏོག་ཏུ་གང་འགྱུར་མཛོད་པ་གལ་ཆེ་བ་ལགས་སོ། །ཞེས་པ་དང་། དེ་རྗེས་བསམ་སྡིངས་སུ་གོང་དང་འདྲ་བའི

བསྙེན་བཀུར་དང་བཀའ་ཆེམས་བསྒྲགས། དེ་དག་གི་དུས་སུ་ཡང་ཐུགས་དམ་གྱི་ལྷ་ཚོགས་མང་པོའི་ཞལ་གཟིགས། སྐུ་ཚེ་ཕྱི་མའི་ཞིང་ཁམས་དང་གདུལ་བྱ་ལུང་བསྟན་ཞིང་དབུགས་དབྱུང་། དེ་ནས་རྗེ་ཉིད་དགུང་ལོ་བདུན་ཅུ་དོན་ལྔ་བཞེས་པ།
ཆུ་མོ་སྦྲུལ་གྱི་ལོ། ཧོར་ཟླ་བཅུ་གཅིག་པའི་ཉི་ཤུ་བདུན་གྱི་ཐོ་རངས་ངོ་མཚར་བའི་ཆོ་འཕྲུལ་དང་བཅས་ཏེ་སྐུ་གཤེགས། གདུང་ཞུགས་ཀྱི་སྦྱངས་པས། རྡོ་རྗེ་འཇིག་བྱེད་སོགས་ལྷ་སྐུ་ཡིག་འབྲུ་རིང་བསྲེལ་ཚན་ཆེ་བ་དང་།
རྗེས་སུ་སློབ་རྣམས་ལ་རིང་བསྲེལ་རྡོག་མ་རེ་རེ་ཙམ་བཀྱེ་བ་དེ་དག་ལས་ཀྱང་མང་དུ་འཕེལ་ལོ། །སྐུ་གདུང་ཆ་གཉིས་སུ་ཕྱེ་ནས་གསེར་ཟངས་ཀྱི་མཆོད་རྟེན་གཉིས་སུ་བཞུགས་སུ་གསོལ་ཏེ།
གཅིག་རི་ཁྲོད་བསམ་སྡིངས་དང་། གཅིག་ཞྭ་ལུ་རི་ཕུག་ཏུ་གདན་དྲངས་ཏེ། དེའི་ཆེ་བ་རྣམ་བསམ་སྡིངས་དང་རི་ཕུག་གི་བར་ལ་འཇའ་ཏལ་གྱིས་ཟུག་པ་དང་། མེ་ཏོག་གི་ཆར་བབ་པ་སོགས་ངོ་མཚར་བའི་བལྟས་དུ་མ་བྱུང་ཞེས་གྲགས་སོ།
བརྒྱུད་འཛིན་གྱི་གཙོ་བོ་མཁན་ཆེན་ཆོས་གྲུབ་དཔལ་བཟང་། རྡོ་རྗེ་འཆང་མཁྱེན་རབ་ཆོས་རྗེ། བཀའ་བཞི་པ་མཆོག་གྲུབ་དཔལ་འབར། མཁན་ཆེན་རིག་འཛིན་རྒྱལ་པོ་སོགས་དང་།
མི་ཆེ་བའི་སློབ་མ་རིན་སྤུངས་ནོར་བཟང་སོགས་མཐའ་ཡས་སོ། ། ༑ །།བཀའ་བཞི་པ་མཆོག་གྲུབ་དཔལ་འབར་ནི། མདོ་སྔགས་གཉིས་ཀ་ལ་མཁས་ཤིང་སྦྱོར་དྲུག་དང་ནེ་གུ་སོགས་ལ་བརྟེན་ནས་སྒྱུ་ལུས་དང་རྨི་ལམ་འབྱོངས།
སྐུ་ཚེའི་མཇུག་ལ་ཞྭ་ལུའི་ཤར་གྱི་ཆོས་ལུང་དུ་བཞུགས་པར་གྲགས། དགུང་ལོ་བརྒྱད་ཅུ

གྱ་བཞི་བར་བཞུགས་ནས་བསྟན་འགྲོའི་དོན་མཛད་པ་ཞིག་གོ། དེ་ཉིད་ཀྱི་སློབ་མ་ཁྲི་ཁང་ནས་རྒྱལ་ཡུམ་དབང་མོ་ནི་ཚོང་འདུས་སུ་ཁྲི་ཁང་རྒྱལ་པོའི་སྲས་མོར་འཁྲུངས། སྐུ་གཞོན་ནུ་ནས་ཆོས་ལུང་དུ་ཆོས་རྗེ་བཀའ་བཞི་པ་ལས་དགེ་ཚུལ་མ་མཛད་དེ་མཚན་འཁྲུལ་ཞིག་རིག་འཛིན་ཚུལ་ཁྲིམས་བཟང་མོར་གསོལ་དེ་ནས་སྐུ་མ་གཤེགས་བར་ཆོས་གོས་རྣམ་གསུམ་ངང་མི་འབྲལ་ཞིང་ཕྱི་དྲོའི་ཁ་ཟས་མཐའ་ན་འཇམ་ཙམ་ཡང་ཞལ་དུ་མི་དྲོ།
བོད་ཀྱི་བཙུན་མ་རབ་འབྱུང་མ་ཞིག་ལ་འདི་ལས་ཚུལ་ཁྲིམས་ཀྱི་བཅས་པ་གཙང་བ་མ་བྱུང་ལྟ་བུ་ཡིན་སྐད། ཆོས་ནི་མདོ་སྔགས་གཉིས་ཀ་མཁྱེན། ཞྭ་ལུ་པའི་ཆོས་བརྒྱུད་གཙང་མ་བཟུང་སྟེ་ལོ་སུམ་ཅུ་སོ་བགྲང་བར་བུག་སྒོ་འདག་སྦྱར་མཛད་ནས་སྐུ་མཚམས་ལ་བཞུགས།
གཞོན་པའི་དུས་སུ་ནི་ཉིན་རེ་བཞིན་དུ་བརྒྱད་སྟོང་པ་ཚར་རེ་ཞལ་འདོན་གནང་བ་དང་། ཕྱིས་བགྲེས་མོར་གྱུར་ནས་ཀྱང་ཞག་གསུམ་རེ་ལ་ཚར་རེ་འདོན་པ་མཛད།
མངོན་ཤེས་དང་གྲུབ་རྟགས་བསམ་གྱིས་མི་ཁྱབ། ཕྱག་གི་མཛུབ་མོ་གཉིས་ལ་ཨོཾ་གསུམ་མའི་སྔགས་འཕྲེང་ན་ག་རའི་ཡི་གེའི་གཟུགས་བརྙན་དུ་གསལ་པོ་ལོད་པར་གྲགས་དགུང་ལོ་དགུ་བཅུ་ལ་ཉེ་བ་བཞུགས་སོ།
འདི་ཉིད་འཁྲུལ་ཞིག་ཚུལ་ཁྲིམས་རྒྱལ་མཚན་ཉིད་མ་དག་པའི་འདུལ་བྱ་འགའ་ཞིག་འདུལ་ཕྱིར་སླར་བུད་མེད་ཀྱི་རྣམ་པར་བྱོན་པའོ། །ཞེས་གླེང་ཡོད་དོ། །དེ་ལ་ཚར་ཆེན་ཡབ་སྲས་སོགས་ཆོས་གསན་པའི་སློབ་མ་མཁས་གྲུབ་ཀྱང

མང་དུ་བྱུང་ངོ་།གསུམ་པ་ནི། དཀའ་བཞི་རིན་ཆེན་ཐུབ་བསྟན་རྒྱལ་མཚན་མཛེས། །ཞེས་ཆོས་རྗེ་དཀའ་བཞི་པ་རིན་ཆེན་རྒྱལ་མཚན་ནི། ཐུགས་སྲས་རིན་པོ་ཆེའི་དངོས་སློབ་ཏུ་གྱུར་ཅིང་། མདོ་སྔགས་རབ་འབྱམས་མཐའ་དག་ལ་མཁས་པའི་ཕུལ་དུ་གྱུར།
ཁྱད་པར་འདུལ་བ་འདིན་པ་ཆེན་པོར་གྲུགས་པས། རྡོ་རྗེ་འཆང་མཁྱེན་རབ་ཆོས་རྗེའི་མདོ་ཕྱོགས་ཀྱི་སློབ་དཔོན་ཡང་ཡིན་ལ། གཞན་ཡང་སློབ་བརྒྱུད་བཟང་ལ་མང་བ་དང་འཕྲིན་ལས་རྒྱ་ཆེ་ལ་རྒྱུན་རིང་བ་སོགས་བྱུང་ཞིང་།
དགུང་ལོ་བརྒྱད་ཅུ་གྱ་བརྒྱད་བར་བཞུགས། སྐུ་ཆེ་བའི་ཡོན་ཏན་བསམ་གྱིས་མི་ཁྱབ་པའོ། ། ༑ །།གསོལ་འདེབས་ལས། མང་ཐོས་རིན་ཆེན་དཔལ་གྱིས་མངོན་མཐོར་གྲུབ།
།ལྷ་སྔགས་ཡེ་ཤེས་རྒྱ་མཚོ་ཤར་ཆེན་པ། །མཁྱེན་རབ་སྙན་གྲགས་རིན་ཆེན་མཆོག་ཏུ་གྲུབ། །མཚུངས་མེད་དམ་པ་གསུམ་ལ་གསོལ་བ་འདེབས། །ཞེས་སོ། ། དང་པོ་ནི། མང་ཐོས་རིན་ཆེན་དཔལ་གྱིས་མངོན་མཐོར་གྲུབ།
།ཅེས་རྣལ་འབྱོར་གྱི་དབང་ཕྱུག་རིན་ཆེན་དཔལ་གྲུབ་དེ་ཉིད་ནི། རྗེ་རིན་པོ་ཆེ་སྐུ་ཞང་ནམ་མཁའ་མཆོག་གྲུབ་པའི་ཞལ་སློབ་ཀྱི་གཙོ་བོ་ཡིན་པས་ཐེག་པ་གོང་འོག་གི་ཆོས་ཕལ་ཆེ་བ་དེ་ཉིད་དང་།
ཆོས་རྗེ་ཐམས་ཅད་མཁྱེན་པའི་ཐུགས་སྲས་གཞན་ནས་ཀྱང་གསན་པར་གྲགས་མདོ་རྒྱུད་དགོངས་འགྲེལ་དང་བཅས་པ་དང་ཁྱད་པར་ཡོ་ག་རྣལ་འབྱོར་རྒྱུད་ཀྱི་ཕྱག་ལེན་མཐའ་དག་ལ་དཔྱིས་ཕྱིན་པ་མཛད་པས་མཁས་པ་ཆེན་པོར་གྱུར་ཏེ།
དགེ་འཕེལ་ཆོས་རྫོང་དུ་ཡོ་ག་རྣམས་ཀྱི་གཙུག་གི་ནོར་བུར་བཞུགས་ནས་འཆད

ཉན་གྱི་རིམ་པའང་རྒྱུན་རིན་བ་མཛད། མཁྱེན་རབ་རིན་པོ་ཆེ་སོགས་མཁས་གྲུབ་ཀྱི་སློབ་མ་མང་དུ་འཕེལ་ཞིང་བུ་ལུགས་ཀྱི་བསྟན་པ་ལ་ཕྱག་རྗེས་ཆེ་བ་བྱུང་གདའ། རྒྱལ་དབང་ལྔ་པས་ཀྱང་། ཆོས་ཀྱི་རྒྱལ་པོ་བུ་སྟོན་ཆོས་ཀྱི་རྗེའི།
།གསུང་རབ་རིན་ཆེན་སྤེལ་ལ་རྣམ་དཔྱོད་མཆོག །དཔལ་ལྡན་ལྷུན་གྱིས་གྲུབ་པ་དགེ་བའི་བཤེས། །རྗེ་བཙུན་བླ་མའི་ཞབས་ལ་གསོལ་བ་འདེབས། །ཞེས་བསྟོད་ཅིང་བསྔགས་པར་མཛད་ལ།
།ཕྱི་ནང་གི་ཆོས་ཐམས་ཅད་རྨི་ལམ་སྒྱུ་མ་ལྟ་བུར་ཐུགས་སུ་ཆུད་ནས་འཇིག་རྟེན་ཆོས་བརྒྱད་ཀྱིས་མི་གཡོ་བ་དང་། སྟོང་ཉིད་སྙིང་རྗེའི་ཐུགས་དམ་ཟམ་མོ་ལ་མངའ་བརྙེས་ཤིང་གཞན་སྣང་ཟིལ་གྱིས་གནོན་ནུས་པའི་རྣལ་འབྱོར་གྱི་དབང་ཕྱུག་ཏུ་གྲགས་སོ།
། ༑Shar pa Ye shes rgya mtsho།།གཉིས་པ་ནི། ལྷ་སྔགས་ཡེ་ཤེས་རྒྱ་མཚོ་ཤར་ཆེན་པ། །ཞེས་ཀུན་མཁྱེན་ཤར་པ་ཡེ་ཤེས་རྒྱ་མཚོ་དཔལ་བཟང་པོ་ནི། སྐུ་ཚེ་མང་པོའི་གོང་ནས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ལ་གོམས་པའི་སྟོབས་ཀྱིས།
དུས་འདིར་སྐྱེས་བུ་ཆེན་པོའི་མཛད་པའི་འོས་སུ་གྱུར་བ་མཐའ་དག་བདག་གིར་བཞེས་ཏེ། དེ་ཡང་སྐུ་གཞོན་ནུའི་དུས་ནས་བརྩམས་ཏེ་གཞི་ཚུལ་ཁྲིམས་རྣམ་པར་དག་པ་དང་ལྡན་ཞིང་།
ཐམས་ཅད་མཁྱེན་པ་གྲགས་པ་རྒྱལ་མཚན། རིན་ཆེན་ཆོས་སྐྱོང་འཕེལ་ཀུན་མཁྱེན་བསོད་ནམས་འཕེལ་སོགས་དང་། ཁྱད་པར་དུ་ཡང་མཁས་གྲུབ་ཆེན་པོ་ཟླ་བ་དཔལ་རིན་ཆེན་གྱི་ཐུགས་ཀྱི་སྲས་དམ་པར་གྱུར་ནས་གསང་ཆེན་རྒྱུད་སྡེ་རྒྱ་མཚོའི་མངའ་བདག་ཏུ་གྱུར།དེའང་རྗེ་འདི་ལ་བུ་སྟོན་བཀའ་འབུམ་འགྲོ་དོན་སྤྱོད་པར་དགོངས་ནས་ཤིང་ཕོ་སྤྲེའུ་ལོ་ལ།
དགེ་བའི་ལྟས་བཟང་དང་བཅས་ཏེ་འཁྲུངས

སྔགས་ཕྱོགས་ཚང་མ་ཐུགས་ལ་བཙུད་ནས་དཔེ་ལ་ལྟོས་མི་དགོས་པའི་མཁྱེན་རྒྱ་དང་། སྤང་རྟོགས་ཀྱི་ཡོན་ཏན་མཐར་ཕྱིན་པའི་སྟོབས་ཀྱིས་སེམས་ཅན་གྱི་ཁམས་དང་བསམ་པ་ཇི་ལྟ་བ་བཞིན་དུ་གཟིགས་ནས་དེའི་སྐལ་བ་དང་འཚམས་པའི་ཆོས་སྟོན་ནུས་པ་དང་།
དུས་ལན་གཅིག་གཞིས་ཀ་བསམ་འགྲུབ་རྩེའི་ཕྱོགས་སྒོ་རི་ཞེས་བྱ་བར་བཞུགས་པའི་སྐབས། མཁྱེན་རབ་རིན་པོ་ཆེ་མནལ་ལམ་བཟུངས་ནས་ཡོ་གའི་ཕྱག་ལེན་གྱི་དོགས་གཅོད་མཛད་པར་བྱོན་པས།
རྗེ་ཉིད་ཀྱིས་མཁྱེན་ནས་དཀའ་གནད་རྣམས་ལ་ཕྱག་ལེན་སྤྱན་འཁྲིད་ཀྱི་ཚུལ་དུ་གནང་ཞིང་སྒེག་མོའི་དབྱངས་སློབ་པར་མཛད། རྗེས་སུ་སྐུ་དངོས་སུ་མཇལ་བ་དང་། ཁྱེད་ལ་ངས་རྨི་ལམ་དུ་བསླབ་ནའང་ཤེས་ཀྱི་འདུག་གསུངས་ཏེ་དཔོན་སློབ་གཉིས་ཀའི་སྐུ་ཆེ་བའི་ཡོན་ཏན་བསམ་གྱིས་མི་ཁྱབ་པའོ།Sojourn
in dBus, invited by Grags pa 'byung gnas།དེ་ནས་ལྷ་གཟིགས་རླབས་ཀྱི་གདུང་རྒྱུད་ཆོས་ཀྱི་རྒྱལ་པོ་སྤྱན་སྔ་གྲགས་པ་འབྱུང་གནས་ཀྱི་དབུ་བླར་གདན་དྲངས་ནས་དབུས་ཕྱོགས་སུའང་རྒྱུན་རིང་བ་བཞུགས།
དེའི་ཚེ་འཕགས་པའི་ཡུལ་ནས་བྱོན་པས་ནང་པ་སངས་རྒྱས་ལུགས་ཀྱི་པཎྜི་ཏ་ཚད་ཐུག་ཀྱི་རྟིང་མ་དཔལ་ནགས་ཀྱི་རིན་ཆེན་ལ་ཐུགས་དམ་གྱི་ལྷས་བོད་དུ་རྒྱལ་པོ་ཞིག་ལ་བརྟེན་ནས་སངས་རྒྱས་ཀྱིས་བསྟན་པ་ལ་བྱ་བ་བྱེད་པར་འགྱུར་ཞེས་ལུང་བསྟན་གྱིས་ཉེ་བར་བསྐུལ་ནས་བོད་དུ་ཐེང་གསུམ་ཕེབས་པའི་དང་པོ་གོང་མ་གྲགས་པ་རྒྱལ་མཚན་གྱི་སྐུ་རིང་ལ་བྱོན་ཡང་ཆོས་བསྒྱུར་བ་སོགས་ཀྱི་ལོ་ཙཱ་བ་མེད་པས་རྟེན་འབྲེལ་མ་འགྲིག།བར་པ་ལ་རྒྱལ་མཁར་རྩེའི་བདག་པོ་རབ་བརྟན་ཀུན་བཟུང་འཕགས

པས་གདན་དྲངས་ནས་བོད་དུ་ཕེབས།དེ་སྐབས་སྨྲ་པའི་སེངྒེ་རོང་སྟོན་ཤེས་བྱ་ཀུན་རིགས་དང་མཇལ་ནས་"དབུས་ཕྱོགས་སུ་པཎྜི་ཏ་དེ་ནི་ཤིན་ཏུ་འཇིགས་སུ་རུང་བ་ཞིག་འདུག་གོ་"ཞེས་སྒོ་དུ་མ་ནས་བསྔགས་པ་མཛད་པས།
ཆོས་ཀྱི་རྒྱལ་པོ་གྲགས་པ་འབྱུང་གནས་ཀྱི་ཕོ་བྲང་དུ་གདན་དྲངས། འགོས་ལོ་ཙཱ་བ་གཞོན་ནུ་དཔལ་གྱིས་གསུང་བསྒྱུར་བ་མཛད་ནས་ཆོས་མང་པོ་གསན་པའི་ཚེ།རྗེ་འདི་ཉིད་ཀྱང་ཕོ་བྲང་དུ་བཅར་བཞུགས་མཛད་པ་དང་དུས་མཚུངས་པས།
ཆོས་ཀྱི་རྒྱལ་པོ་དང་ལྷན་དུ་པཎ་ཆེན་ནགས་ཀྱི་རིན་ཆེན་གྱི་དྲུང་དུ་བདེ་མཆོག་ལོ་ཧི་པའི་དབང་བཀའ་སོགས་ཆོས་གསན་པར་མཛད། པཎ་ཆེན་ནས་ཀྱང་སློབ་དཔོན་ཨཙཱརྱ་ཞེས་བསྔགས་པ་མཛད་ཅིང་བོད་ཀྱི་སློབ་མའི་ཁྲོད་ནས་གཙོ་བོར་གྱུར།
རྗེ་ཉིད་ནས་དབུས་ཕྱོགས་སུ་རྒྱུད་སྡེ་བཞི་དང་ཁྱད་པར་རྣལ་འབྱོར་རྒྱུད་ཀྱི་ཆོས་འཁོར་མང་དུ་བསྐོར་ནས་བསྟན་པ་དར་བར་མཛད།Studentsསློབ་མའི་གཙོ་བོ་ཡང་ཆོས་ཀྱི་རྒྱལ་པོ་གྲགས་པ་འབྱུང་གནས་དང་།
གོང་མ་ཀུན་དགའ་ལེགས་པ་སོགས་ཆོས་སྲིད་ཟུང་གིས་ཆེ་བ་རྣམས་དང་། མཁས་གྲུབ་ཀྱི་སློབ་མ་འགོས་ལོ་གཞོན་ནུ་དཔལ། ཁྲུས་ཁང་ལོ་ཙཱ་བ་བསོད་ནམས་རྒྱ་མཚོ།
ཀུན་མཁྱེན་རྡོ་རྗེ་གདན་པ་ཀུན་དགའ་རྣམ་རྒྱལ་སོགས་དང་། རྒྱུད་འཛིན་ཐུགས་ཀྱི་སྲས་དམ་པ་རྡོ་རྗེ་འཆང་སྐུ་ཞང་མཁྱེན་རབ་ཆོས་རྗེ། འཇམ་པའི་དབྱངས་ཆོས་ལེགས་དཔལ་དར་བཟང་པོ་སོགས་གསུང་གི་རྒྱུད་འཛིན་པ་མང་དུ་བྱུང་ངོ་།
དེ་ལྟར་བསྟན་འགྲོའི་དོན་རྒྱ་ཆེར་མཛད་ནས། དགུང་ལོ་དོན་གཅིག་ཏུ་ཕེབས་པ་ཆུ་སྦྲུལ་ཧོར་ཟླ་བདུན་པའི་ཚེས་བཅུ་གསུམ་ལ་སྐུའི་བཀོད་པ་བསྡུས་པར་གྲགསརྗེས་སུ་ཞིང་ཁམས་གཞན་དུ་གཤེགས་ནས་སྐུ་གདུང་གི་ཆ་འགའ

ཞིག་བཞུགས་པའི་འདྲ་སྐུ་དང་། ནང་རྟེན་གྱི་བྱེ་བྲག་འགའ། གསུང་རབ་བཀའ་འབུམ་དུ་བཞེངས་པ་ཕལ ཆེ་བ་རྣམས་གོང་དཀར་རྡོ་རྗེ་གདན་གྱི་བླ་བྲང་སོགས་ན་ཡོད་པར་གྲགས་ཀྱང་དུས་ད་ལྟ་ནི་བཞུགས་སམ་མ་བཞུགས་ཆ་མི་འཚལ་ལོ།Works
by Shar pa Ye shes rgya mtsho།ཕྱོགས་འདིར་གསུང་རབ་ཁ་འཐོར་དུ་བཞུགས་པ་ལ། གསང་འདུས་མི་བསྐྱོད་པའི་ལྷན་ཐབས། གཤེད་དམར་ལྷ་ལྔའི་ཞི་བའི་སྦྱིན་བསྲེག། དྲུག་ཅུ་བའི་ཆོག་འཁྲིད།
བདེ་མཆོག་ལཱུ་ཨི་པའི་ལྷན་ཐབས། དྲིལ་བུ་ལྷ་ལྔའི་སྒྲུབ་ཐབས་ཡིད་བཞིན་ནོར་བུའི་དགོངས་པ་གསལ་བྱེད། དུས་འཁོར་སྒྲུབ་དཀྱིལ་ལ་ཉེ་བར་མཁོ་བའི་ཟིན་བྲིས། སྒྲུབ་ཐབས་ཀྱི་ཟིན་བྲིས་རྣལ་འབྱོར་རྒྱུད་ཀྱི་དེ་ཉིད་བཅུའི་གསལ་བྱེད་ལེགས་པར་བཤད་པའི་སྒྲོན་མེ་རྡོ་རྗེ་འབྱུང་བའི་ལག་ལེན་རིན་ཆེན་བསམ་འཕེལ་གྱི་བཤད་པའི་བསྡུས་དོན།
ཕྱག་རྒྱ་བཞིའི་གོ་དོན་དང་གཞི་ལམ་འབྲས་བུའི་རྒྱས་གདབ་བྱ་ཚུལ་ཡིད་ཀྱི་མུན་སེལ།
རྡོར་དབྱིངས་ཀྱི་དཀྱིལ་མཆོག་རིན་ཆེན་སྒྲོན་མ། རྡོར་དབྱིངས་ཀྱི་དཀྱིལ་ཆོག་གི་ངག་འདོན་གསལ་བྱེད་ཐུགས་རྗེའི་འོད་ཟེར། རྡོ་རྗེ་དབྱིངས་ཀྱི་དབང་གི་ཆུ་རྒྱུན།
ཐར་པའི་ཁང་བཟང་གི་མཛེས་རྒྱན། རྡོར་དབྱིངས་ཀྱི་ཞི་བའི་སྦྱིན་བསྲེག་གི་དགའ་དོན། ཁམས་གསུམ་རྣམ་རྒྱལ་གྱི་དཀྱིལ་མཆོག། རྩེ་མོའི་དབང་ཆོག་གི་ལྷན་ཐབས། དཔལ་མཆོག་རིགས་བསྡུས་ཀྱི་ནག་འབྱམས།
མི་འཁྲུགས་པའི་ནག་འབྱམས། རྣམ་སྣང་མངོན་བྱང་གི་དཀྱིལ་མཆོག །ཕྱག་རྡོར་འགྲོ་བཟང་གི་དཀྱིལ་མཆོག །རབ་གནས་བཀྲ་ཤིས་རྒྱས་བྱེད་ཀྱི་ལྷན་ཐབས། བྱམས་པའི་སྨོན་ལམ་གྱི

ཊཱིཀྐ་སོགས་དང་གཞན་ཡང་ལེགས་བཤད་དུ་མ་ཡོད་པར་ངེས་སོ། ༑།།ཀུན་མཁྱེན་ཡེ་ཤེས་རྒྱ་མཚོའི་ཐུགས་སྲས་དམ་པ། ཆོས་ལེགས་དཔལ་དར་བཟང་པོའི་ཞབས་ནི། ཚོང་འདུས་ཁྲི་ཁང་ནས་རྒྱལ་པོའི་སྲས་སུ་སྐུ་འཁྲུངས།
གཞོན་ནུ་ཉིད་ནས་བསྟན་པ་རིན་པོ་ཆེའི་སྒོར་ཞུགས་ནས། ཁྲི་ཁང་པ་དང་གངས་ཅན་ཆོས་འཕེལ་བ་འབྲེལ་ཆེ་བས། ཐོག་མར་རྗེ་དགེ་འདུན་གྲུབ་ཀྱི་རྒྱལ་ཚབ་པཎ་ཆེན་བཟང་པོ་བཀྲ་ཤིས་ཀྱི་དྲུང་དུ་མདོ་ཕྱོགས་ལ་སྦྱངས།
དེ་རྗེས་ཐམས་ཅད་མཁྱེན་པ་ཡེ་ཤེས་རྒྱ་མཚོའི་ཞབས་སོགས་བསྙེན་ནས། སྤྱིར་བུ་ལུགས། ཁྱད་པར་རྣལ་འབྱོར་རྒྱུད་དང་། དུས་འཁོར་གྱི་དབང་བཀའ། བཤད་བཀའ། མན་ངག་གི་བཀའ་མ་ལུས་པ་བུམ་པ་གང་བྱོར་གསན།
ཆོ་གའི་ཆ་ལག་གར་དབྱངས་ཐིག་གསུམ། མཐའ་ན་རྡོར་དྲིལ་འཇོག་ལུགས་ཚུན་སྔོན་འཕགས་འོད་རིན་པོ་ཆེས་ཀུན་མཁྱེན་ཆོས་འོད་དང་། རོང་པ་ཤེར་སེང་སོགས་ཀྱི་དྲུང་དུ་སྦྱངས་བ་ལྟར་ཞིབ་ཅིང་ཕྲ་བ་ནན་ཏན་མཛད་པས།
རིང་པོར་མ་ཐོགས་པར་མཁས་པ་ཆེན་པོར་གྱུར། འཆད་རྩོད་རྩོམ་གསུམ་གྱི་སྒོ་ནས་གཞན་ཕན་འཕྲིན་ལས་ཤིན་ཏུ་ཆེ། དེའང་ཇི་སྐད་དུ། ཐོགས་བསམ་གསེར་གྱི་ཁྲི་ལ་རྟག་རོལ་ཞིང་།
།འཆད་རྩོད་རྩོམ་པའི་དོ་ཤལ་རྣམ་པར་བཀྲ། །མཁས་མང་བརྒྱ་ཕྲག་ཚོགས་ཀྱི་སྤྱི་བོས་བཏུད། །ཆོས་ཀྱི་རྒྱལ་པོ་བླ་མའི་ཞབས་ལ་བཏུད། །ཅེས་སོགས་ཆོས་རྗེ་དཀའ་བཞི་པས་སྙན་ངག་ཚངས་པའི་མགུལ་རྒྱན་ཞེས་བྱ་བའི་བསྟོན་པ་མཛད་པ་ལས་བྱུང་བ་བཞིན་ནོ།
།དམ་པ་འདི་ཉིད་ཀྱིས་མཛད་པའི་རྒྱུད་སྡེ་བཞི

དང་འབྲེལ་བའི་སྒྲུབ་དཀྱིལ་དང་ལེགས་བཤད་ཀྱི་གསུང་རབ་མང་དུ་བཞུགས་པ་རྣམས་ལ། དིང་སང་གྲང་ལུགས་ཞེས་ཟེར་བ་ནི། འདི་ཉིད་ཀྱིས་ཞྭ་ལུ་གྲང་ཆེན་གྲྭ་ཚང་གི་རྡོ་རྗེ་སློབ་དཔོན་མཛད་པ་ལ་མཚན་གཞིར་བྱས་སོ།
།མཐར་ཞིང་ཁམས་གཞན་དུ་འཕོ་བའི་ཚེ་ཡང་ཉིད་ཀྱི་སྐུའི་ཐུགས་ཀ་མཚམས་ཀྱི་ཕྱི་ནང་དུ་སྤྱན་རས་གཟིགས་ཁ་ས་ར་པཱ་ཎིའི་སྐུ་ཤེལ་ལྟར་དྭངས་བ་འོད་འཚེར་བ་གཉིས་ཡོད་པ་དངོས་སུ་གཟིགས་ཤིང་།
གཞན་ཡང་ངོ་མཚར་བའི་ཆོ་འཕྲུལ་འགའ་ཞིག་དང་བཅས་ཏེ་རེ་ཞིག་དགའ་ལྡན་དུ་གཤེགས་པར་གྲགས་ལ་འཇམ་པའི་དབྱངས་ཀྱི་སྤྲུལ་པ་ཡིན་བྱའང་འདུག་གོ། །གསོལ་འདེབས་བདེ་སྟོང་ཨེ་ཝི་མ་འདིར་གསལ་ཁ་མ་བྱུང་བ་ཚེམས་པ་ཞིག་ཡིན་པར་མངོན་ནོ།
༑གོང་དཀར་རྡོ་རྗེ་གདན་པ་སྔགས་འཆང་འཇིགས་མེད་དཔའ་བོ་འང། ཐུ་བཙུན་ཀུན་དགའ་རྣམ་རྒྱལ་དེ་ཉིད། ངོར་རྫོང་གོང་གསུམ་ཞེས་ས་སྐྱ་བའི་བསྟན་འཛིན་གཅིག་ཏུ་བྱེད་པར་སྣང་ཡང་།
དོན་ལ་ཤར་ཆེན་ཡེ་ཤེས་རྒྱ་མཚོའི་བུ་ཆེན་གྱི་གཙོ་བོ་ཡིན་པ་དང་། རྣམ་འབྱོར་རྒྱུད་ཀྱི་སྐོར་ཕལ་ཆེ་བ་ཞྭ་ལུ་བའི་ཕྱག་ལེན་ཇི་ལྟ་བ་བཞིན་མཛད་པས། ས་ཞལ་གཉིས་ཀའི་ཕྱོགས་ནས་གསང་སྔགས་ཀྱི་བསྟན་པ་ལ་བཀའ་དྲིན་ཆེ་བའི་ཚུལ་ལས་བརྩམས་ཏེ་རྣམ་ཐར་གྱི་ཆ་ཤས་ནས་ཅུང་ཟད་ཅིག་བརྗོད་པར་བྱའོ།
།དེ་ཡང་འདི་ཉིད་སྔོན་གུ་རུ་ཐོད་འཕྲེང་རྩལ་དང་། འཕགས་པའི་ཡུལ་གྱི་རིག་འཛིན་ཤྲི་སིདྷ་ཞེས་ལ་སོགས་སུ་སྤྲུལ་ཞིང་།
བོད་ཀྱི་ས་ཆར་ཡབ་སྣ་ནམ་རྡོ་རྗེ་བཅུད་འཇོམས། བླ་མ་གནམ་ཁའུ་པ། ཆོས་རྗེ་བླ

མ་དམ་པ་སོགས་ཀྱི་སྐྱེ་བརྒྱུད་བསྟན་མཐར། དུས་འདིར་ཐོན་མི་སཾབྷོ་ཊའི་གདུང་རྒྱུད་ཡབ་རྒྱལ་བ་ཤེས་རབ་དང་། ཡུམ་དཔལ་ལྡན་རྡོ་རྗེ་བདེ་མ་ཞེས་བྱ་བ་གཉིས་ཀྱི་སྲས་སུ་གྱུར་ཏེ། ལྷུམས་སུ་བཞུགས་པའི་ཚེ་ཡབ་ཡུམ་ལ་ལྟ་བུ་གཞོན་ནུ་རིན་པོ་ཆེའི་ཏོག་གིས་སྤྲས་པའི་རྒྱལ་མཚན་ལག་ཏུ་ཁྱེར་བ་དྲུང་དུ་བྱུང་སྟེ་བདག་ལ་གནས་གཡར་ཞེས་པ་དང་།
ཉི་མ་ཤར་བ་དང་གསུང་རབ་ཀྱི་ཁྲི་ལ་འདུག་པ་སོགས་རྨིས་སོ།
།དེ་ནས་ཆུ་ཕོ་བྱི་བའི་ལོ་སྨིན་དྲུག་ཟླ་བའི་ཚེས་བཅོ་བརྒྱད་ཀྱི་ཐོ་རངས་གཡོ་རུ་གྲྭའི་རྒྱལ་ཆེན་གླིང་དུ་བལྟམས་སོ། །དེ་དུས་རིམ་གྲལ་གཟུངས་གྲྭ་ལྔ་སྒྲོགས་པས་མཚན་ཡང་གྲྭ་ལྔ་རྒྱལ་པོ་ཞེས་གསོལ།
རྩེད་མོའི་རྣམ་པ་ཡང་ཆོས་འཆད་པ་དང་གཏོར་སྒྲུབ། བགེགས་བསྐྲོད་ཚུལ་དང་ལྷག་པར་དཀོན་མཆོག་གི་རྟེན་མཆོད་གཤོམ་ཚུལ་འབའ་ཞིག་མཛད། འདྲི་ཀློག་སོགས་ཚེགས་ཆུང་ངུས་མཁྱེན་ཅིང་། ཡུམ་དེའི་ཐུགས་ལ་འཇིག་རྟེན་གྱི་སྲིད་སྐྱོང་བ་ཞིག་ཡོང་ངམ་དགོངས་ཏེ།
སྐྱེ་བོ་གསོ་ཐིགས། ས་སྐྱ་ལེགས་བཤད། མི་ཆོས་གནད་འཕྲེང་སོགས་འཇིག་རྟེན་ལུགས་ཀྱི་བསྟན་བཅོས་སྣ་ཚོགས་སློབ་ཏུ་བཅུག་པ་ན།
བཀའ་མི་བཅག་པའི་ཕྱིར་དུ་གཟིགས་ཤིང་ལྐོག་ཏུ་བདེ་བར་གཤེགས་པའི་གསུང་རབ་དགོངས་འགྲེལ་དང་བཅས་པ་ལ་གཟིགས། དགུང་ལོ་བཅུ་གསུམ་པ་ལ་ཡུམ་གྱི་དགོངས་ལྷུར་མཛད་དེ་སྣེའུ་གདོང་དུ་ཕེབས། གོང་མ་གྲགས་པ་འབྱུང་གནས་ཀྱི་ཡར་རྒྱབ་དཔོན་ཆེན་གྱི་ལས་ཁ་གནང་ཞིང་།
རིམ་པས་དགུང་ལོ་བཅོ་ལྔ་ལ་གཞིས་ཀ་གོང་དཀར་གྱི་རྫོང

དཔོན་མཛད། རྒྱལ་སྲིད་ཆོས་བཞིན་དུ་སྐྱོང་བ་དང་། བཙུན་མོ་ཁབ་ཏུ་བཞེས་ཏེ་རིགས་ཀྱི་སྲས་བསྐྲུན་པ་སོགས་ཕྱི་རོལ་དུ་བསྟན་ཞིང་། ནང་དུ་འདི་དག་གི་སྐབས་སུ་ཡང་ཐོས་བསམ་སྒོམ་གསུམ་ལས་མི་གཡེལ་བ་ཁོ་ན་མཛད།
དགུང་ལོ་ཉི་ཤུ་པ་ལ་བྲག་ཐོག་བ་བསོད་ནམས་བཟང་པོའི་དྲུང་དུ་ཡོངས་རྫོགས་དགེ་བསྙེན་དང་། རབ་ཏུ་འབྱུང་བ་ལ་ཐུགས་ཤིན་ཏུ་རིང་ཡང་། ཡུམ་གྱི་དགོངས་པ་ཅུང་ཟད་མ་ཁྲོལ་བས་བར་མ་རབ་བྱུང་ཙམ་བསྒྲུབས།
དགུང་ལོ་ཉེར་བདུན་པ་ལ་བྱམས་པ་གླིང་པ་པཎ་ཆེན་བསོད་ནམས་རྣམ་པར་རྒྱལ་བའི་དྲུང་དུ་དགེ་ཚུལ་གྱི་སྡོམ་པ་མནོས། མཚན་ཀུན་དགའ་རྣམ་རྒྱལ་ཞེས་བཏགས་ཕྱིས་རིམ་གྱིས་དགུང་ལོ་བཞི་བཅུ་རྩ་གསུམ་པ་ལ་སྔར་གྱི་མཁན་པོ་བྱམས་གླིང་པ་དེ་ཉིད་དང་།
མཁན་ཆེན་རབ་འབྱོར་སེངྒེ་བས་ལས་སློབ་ཆོས་རྗེ་ནམ་མཁའ་ལྷུན་བཟུང་བས་གསང་སྟོན་སོགས་མཛད་དེ། དད་པའི་དགེ་འདུན་གྲངས་ཚར་བའི་དབུས་སུ་དགེ་སློང་གི་དངོས་པོ་བརྙེས་བར་མཛད་ལ།
སྔ་ཕྱིར་ཆོས་གསན་པའི་བླ་མ་ནི་གོང་དུ་སྨོས་པ་བྲག་ཐོགས་པ་སོགས་ལས་ས་ལུགས་ཅི་སྐོར། བྱམས་གླིང་པ་ལས་དུས་འཁོར་དང་རིག་གནས་སྐོར། ཤར་ཆེན་ཡེ་ཤེས་རྒྱ་མཚོ་ལས་བུ་ལུགས་ཀྱི་སྐོར་གཙོ་བོར་གསན་ཅིང་།
གཞན་ཡང་དུས་ཞབས་པ་དོན་གྲུབ་ཀུན་དགའ། དཔལ་ནགས་ཀྱི་རིན་ཆེན། ཞྭ་ལུ་མཁན་ཆེན་འཇམ་དབྱངས་གྲགས་རྒྱལ། སྙེ་མདོ་སྔགས་འཆང་ཤཱཀྱ་དཔལ་སོགས་བླ་མ་ཉི་ཤུ་རྩ་བཞི་གུས་པ་ཆེན་པོས་མཉེས་པར་མཛད་ནས།
བསྟན་པ་ཡོངས་རྫོགས་ཀྱི་བདག་པོར་གྱུར་ཏོ། །ཁྱད་པར་ཤར་ཆེན་ཐམས་ཅད་མཁྱེན་པ

ཡེ་ཤེས་རྒྱ་མཚོའི་དྲུང་དུ་བདེ་མཆོག་ལཱུ་མི་བའི་དབང་སོགས་བཀའ་ཉི་ཤུར་ཉེ་བ་གསན་ཅིང་། ཤར་ཆེན་ཉིད་ཀྱིས་མཛད་པའི་དེ་ཁོ་ན་ཉིད་བཅུའི་སྙིང་པོ་གསལ་བར་བྱེད་པ་ལེགས་པར་བཤད་པའི་སྒྲོན་མེ་ཞེས་བྱ་བའི་སྟེང་ནས་བཤད་པ་དཔྱིས་ཕྱིན་པར་གསན་ཏེ།
མདོར་ན་རྣལ་འབྱོར་རྒྱུད་ཀྱི་སྐོར་གྱི་ཕྱག་ཁྲིད། གར་དབྱངས། ཐིག་སོགས་མ་ཚང་བ་མེད་པར་བུམ་པ་གང་བྱོའི་ཚུལ་དུ་ནོས། ཆོས་བཀའ་ཚར་བ་དང་སློབ་དཔོན་རིན་པོ་ཆེས།
ད་ནི་ཆོས་བདག་པོ་ལ་འཕྲོད་ཁོ་བོ་བསམ་པ་ཚིམས་ཞེས་གསུངས་ནས། བུ་སྟོན་རིན་པོ་ཆེའི་དབང་བུམ་དུས་འཁོར་ནས་བཤད་པའི་ཆ་ཚད་དང་ལྡན་པ་བུམ་ཆུའི་རྒྱུན་དང་བཅས་པ། བུ་སྟོན་རིན་པོ་ཆེའི་ཕྱག་བཟོ་མ་བྱང་ཆུབ་ཀྱི་སིང་ལས་གྲུབ་པའི་དུས་འཁོར་གྱི་ཕུར་བ།
ཁ་ཊཱཾ་ག། གཞན་ཡང་རབ་གནས་ཀྱི་བྱེ་བྲག་ཏུ་མངའ་འབུལ། བུམ་སྨན་སྒམ་ཚད་མ། ཧོར་དྲིལ། ཧོར་ཆོལ་སོགས་སྔགས་ཆས་ཀྱི་ཁྱད་ནོར་བཟང་པོ་སྩལ་ཅིང་སྲས་ཀྱི་ཐུམཐུ་བོར་གྱུར་ཏོ།
།དེར་ཡོ་ག་སྐོར་གྱི་གཟིགས་རྟག་གནང་དུས་རྡོར་དབྱིངས་ཀྱི་ཕྱག་དཔེ་ཐམས་ཅད་རླུང་ཆེན་པོས་ཤར་ཕྱོགས་ངོས་སུ་འཁྱེར་བ། ཚོལ་དུ་ཕྱིན་པས་ད་ལྟའི་གོང་དཀར་རྡོ་རྗེ་གདན་གྱི་གླིང་གི་ཐད་ནས་ཚང་མ་རྙེད་དེ།
ཕྱིས་ས་གནས་དེར་དགོན་པ་འདེབས་པའི་ལུང་བསྟན་དུ་དགོངས་འདི་ལ་རྟེན་འབྲེལ་ཆེན་པོ་འདུག་གསུངས། དེ་ཡང་མདོ་སྔགས་བསྟན་པའི་རྩ་ལག་ཏུ་གྱུར་བའི་ཆོས་སྡེ་ཞིག་འདེབས་པའི་དགོངས་པ་གཏད་ན་དགུང་ལོ་སོ་གསུམ་པ་ས་ཕོ་སྤྲེའུའི་ལོ་ལ་ས་ཆོག་མཛད།
ལོ་སྐོར་གཅིག

ཙམ་གྱི་རིང་ལ་དཔལ་རྡོ་རྗེ་གདན་མི་འགྱུར་བདེ་བ་ཆེན་པོའི་གཙུག་ལག་ཁང་རྟེན་དང་བརྟེན་པར་བཅས་པ་མ་ལུས་པ་གྲུབ་ནས་དགེ་འདུན་གྱི་སྡེ་ཁྱད་དུ་འཕགས་པ་དང་། མདོ་སྔགས་ཀྱི་བཤད་ཉན་དང་རྒྱུད་སྡེ་རྣམས་ཀྱི་ཉམས་ལེན་གྱི་རྒྱུན་མི་ཉམས་པའི་ཕྱིར་དུ་ཆོ་འཕྲུལ་ཟླ་བ་ལ་གུར་རིགས་བསྡུས་སོགས་དཀྱིལ་འཁོར་སུམ་ཅུ་སྐོར་གྱི་སྒྲུབ་མཆོད།
ས་ག་ཟླ་བ་ལ་དུས་འཁོར་གཙོ་བོར་གྱུར་པའི་སྒྲུབ་མཆོད།
གྲོ་བཞིན་ཟླ་བ་ལ་དཔལ་རྩེ་དབྱིངས་གསུམ་སོགས་རྣལ་འབྱོར་རྒྱུད་ཀྱི་སྒྲུབ་མཆོད། རྒྱལ་གྱི་ཟླ་བ་ལ་རྡོ་རྗེ་ཕུར་བའི་སྒྲུབ་མཆོད་སོགས་བཙུགས་ཤིང་། འཆད་རྩོད་རྩོམ་གསུམ་གྱི་མཛད་པ་བསམ་གྱིས་མི་ཁྱབ་པ་བསྟན་ནས་གདུལ་བྱ་གྲངས་ཚད་ལས་འདས་པ་ཡང་དག་པའི་ལམ་ལ་བཀོད།
རྩེ་གཅིག་ཏུ་ཐུགས་དམ་ཟབ་མོ་ལ་བཞུགས་པས་རྟོགས་པ་ཁྱད་པར་ཅན་བརྙེས་ཏེ། ཐུན་མོང་དུ་སྣང་བ་ལ་ཡང་ཞལ་གྱི་ཚེམས་འགའ་ཞིག་ལྷུང་བ་ལྷ་སྐུ་དང་རིང་བསྲེལ་གྱི་ཕུར་པོར་གྱུར།
ཞིང་འདིའི་མཛད་པ་མཐར་ཕྱིན་ནས་དགུང་ལོ་དྲུག་ཅུ་རྩ་ལྔ་པ་མེ་ཕོ་འབྲུག་གི་ལོ། ནག་པ་ཟླ་བའི་ཚེས་བཅུ་དྲུག་ཙམན་ནས་སྐུ་སྙུན་ཚུལ་ཅུང་ཟད་བསྟན།
དེ་ནས་ཉི་ཤུ་ལྔའི་ཐུན་ལ་སླེབས་པ་ཙམ་ན་གཟུགས་སྐུ་ཆོས་ཀྱི་དབྱིངས་སུ་བསྡུས་ཏེ་དག་པའི་ཞིང་ཁམས་གཞན་དུ་གཤེགས་སོ།། ༑ །།གཉིས་པ་ནི། མཁྱེན་རབ་སྙན་གྲགས་རིན་ཆེན་མཆོག་ཏུ་གྲུབ། །ཅེས་རྡོ་རྗེ་འཆང་སྐུ་ཞང་མཁྱེན་རབ་ཆོས་རྗེ་ནི།
སྔོན་གྱི་འཁྲུངས་རབ་ཇི་ལྟར་བསྟན་ཚུལ་ཡང་ཇི་སྐད་དུ། འཇམ་པའི་དབྱངས་དང་ཤཱ་རིའི་བུ། །ཁྲི་སྲོང་ལྡེའུ་བཙན་འབྲོམ་སྟོན་དང་། །ཉང་དང་ཆོས

དབང་ལྷ་ཡི་བུ། །སསྔ་མའི་སྐྱེས་རབས་ཟུར་ཙམ་མོ། །ཞེས་ཞྭ་ལུ་ལོ་ཙཱ་བ་རིན་ཆེན་ཆོས་སྐྱོང་བཟང་པོས་གསུངས་པ་ལྟར་ཡིན་ལ། དེ་ཡང་སྐུ་ཚེ་འདིའི་གོང་དུ་རི་རབ་ཀྱི་བྱང་ཕྱོགས་ལྕང་ལོ་ཅན་གྱི་ཕོ་བྲང་དུ་དཔལ་ཕྱག་ན་རྡོ་རྗེའི་སྲས་ཀྱི་ཐུ་བོ་ལྷའི་བུ་བཟང་པོ་ཞེས་བྱ་ར་གྱུར་ནས།
དགའ་ལྡན་དུ་བྱམསམགོན་དང་རྒྱལ་བ་རབ་གསལ་ལ་ཆོས་གསན་པ་ན། འཛམ་བུ་གླིང་དུ་ཡུལ་བྱང་ཕྱོགས་ཁ་བ་ཅན་གྱི་ལྗོངས་སུ་སེམས་ཅན་གྱི་དོན་ལ་བསམས་བཞིན་དུ་སྲིད་བཟུངས་ཤིག་ཅེས་ལུང་བསྟན་ཏེ་གནང་བ་སྩལ་བའི་རྐྱེན་གྱིས་འདི་ཉིད་དུ་སྐྱེ་བ་བཞེས་ཞེས་གྲག་གོ།
སྐུ་བལྟམས་པའི་ཡུལ་ནི་ཞྭ་ལུ་ཕུ་ནུབ་ཀྱི་གནས་གསར་དགེ་འཕེལ་དུ་ཡབ་སྐུ་ཞང་དཔལ་འབྱོར་བཟང་པོ་དང་།
ཡུམ་ས་སྐྱ་མལ་མགོན་པའི་སྲས་མོ་རིན་ཆེན་སངས་རྒྱས་འཛོམས་པ་གཉིས་ཀྱི་སྲས་སུ་རབ་བྱུང་བདུན་པ་མི་ཕེ་འབྲུག་གི་ལ་ས་ག་ཟླ་བའི་ཚེས་བཅོ་ལྔ་ལ་མེ་ཏོག་གི་ཆར་དང་ས་གཡོ་བ་སོགས་ལྟས་ངོ་མཚར་བ་མང་པོ་བཅས་ཏེ་འཁྲུངས་སོ།
།ལྷུམས་སུ་བཞུགས་པའི་ཚེ་ཡང་ནུབ་གཅིག་ཡུམ་གྱི་རྨི་ལམ་དུ་མངལ་གྱི་ནང་ནས་ཉི་མའི་དཀྱིལ་འཁོར་ཞིག་ཕྱིར་འཐོན་ནས་ནམ་མཁའི་མཐོངས་སུ་བྱུང་སྟེ་འོད་ཟེར་རབ་ཏུ་འཕྲོ་བ་དང་བཅས་པ་རྨིས་སོ།
།སྐུ་བལྟམས་ནས་ཆེར་མ་ལོན་པ་ཞིག་ལ་སྐུ་རྫི་སོགས་ཀྱིས་ཕྱག་ཕྱི་བྱས་ཏེ། སྐུ་ཞང་ཆོས་རྗེ་ཕྱོགས་ལས་རྣམ་རྒྱལ་པའི་དྲུང་དུ་གཤེད་དམར་ལྷ་ལྔ་དང་འཆི་མེད་རྔ་སྒྲ་སོགས་ཀྱི་དབང་གསན།
དགུང་ལོ་གསུམ་ནས་བདུན་གྱི་བར་ལ་གཤེད་དམར་གྱི་སྙིང་པོ་ཉིན

རེར་ཉེར་གཅིག་རེ་ཆག་མེད་དང་། དེ་ནས་དགུང་ལོ་བཅུའི་བར་བརྒྱ་རེ། དགུང་ལོ་བཅུ་གཅིག་གི་ཐོག་ཏུ་གླང་ཆེན་བྲག་ཏུ་གཤེད་དམར་གྱིས་བསྙེན་པ་ཡོངས་རྫོགས་དང་བཅས་པ་མཛད་པས་ཞལ་གཟིགས་པ་བྱུང་ངོ་།
།དགུང་ལོ་དགུ་བཞེས་པའི་སྐབས་སུ་ཚེ་ཐར་གྱི་ཞོན་ར་རྒན་མོ་ཞིག་ཡོད་པ་ལུག་རྫི་ལ་ཁྱོད་ང་ལ་མ་ཉན་པས་མཐུ་བྱས་ནས་སྔོན་ལ་བཤན་པ་གསོད། དེ་ནས་ཁྱོད་རང་གསོད་གསུངས་ཏེ། གསོལ་ཟན་ལ་རྣམ་སྲས་དྲག་གཏོར་གྱི་གཟུགས་བཅོས།
ཉི་མ་ཕྱེད་ཙམ་གྱི་བར་ཡུན་ལ་ཐུགས་དམ་སྒྲུབ་པའི་ཚུལ་མཛད་དེ། ཕྱི་དྲོ་གཏོར་མ་འཕན་པ་མཛད་པས་དེ་མ་ཐག་བཤན་པ་ཆད་ཐུང་སར་ཚིག་བརྩེགས་ལ་བརྟེན་ནས་གྲིར་ཤི་བས། ལུག་རྫི་བྲེད་ནས་ཚེ་ཐར་བྱིར་མའི་ཙལ་དང་བཅས་ཏེ་འགྱོད་བཤགས་ཕུལ་ལོ།
།དགུང་ལོ་བཞི་ཙམ་ནས་རབ་ཏུ་འབྱུང་འདོད་གཏིང་ནས་བྱུང་ཡང་། ཡབ་ཡུམ་གྱིས་མ་གནངས་ཕྱིས་དགུང་ལོ་བཅུ་བཞི་བཞེས་དུས་ཐུགས་ལ་འདི་སྙམ་དུ།
ངོར་པ་རྡོ་རྗེ་འཆང་དེ་མཁས་བཙུན་བཟང་གསུམ་འཛོམས་ཤིང་། ཁམས་པའི་གྲྭ་པས་བསྐོར་བ་ཞིག་ཡོད་ཟེར་བས། དེར་རབ་བྱུང་ལ་བྲོས་ན་ཉག་ཀྱང་ཉ། ཡབ་ཡུམ་རྣམས་ཀྱི་ས་ནས་རྗེས་བསྙེགས་ཀླང་གླགས་མི་རྙད་པ་གཅིག་འོང་བ་འདུག་དགོངས་ངོར་དུ་འབྲོས་པར་བརྩམས་པས།
ཡུམ་གྱིས་རིག་ནས་ཡབ་ཡུམ་བཀའ་བགྲོས་མཛད་ད་ཅིས་ཀྱང་རབ་ཏུ་འབྱུང་དགོས་ན་ཞྭ་ལུ་ཁོ་ནར་བྱས་པས་ཆོག་ཅེས་གསུངས

པས་། དེ་ནས་དགུང་ལོ་བཅོ་ལྔ་བཞེས་པ་ས་ཕོ་རྟའི་ལོ་རྒྱལ་གྱི་ཟླ་བའི་ཚེས་གཉིས་ལ་གདན་ས་ཆེན་པོ་རི་ཕུག་བླ་བྲང་དུ་མཁན་ཆེན་འཁྲུལ་ཞིག་ཚུལ་ཁྲིམས་རྒྱལ་མཚན་པའི་ཞལ་སྔ་ནས་དང་། སློབ་དཔོན་དཀའ་བཟི་པ་རིན་ཆེན་རྒྱལ་མཚན་སོགས་མཁན་སློབ་དགེ་འདུན་དང་བཅས་པ་བཅུ་བདུན་གྱི་ཚོགས་ལས་དགེ་ཚུལ་གྱི་སྡོམ་པ་ཡང་དག་པ་བཞེས་བར་མཛད།
མཚན་རིན་ཆེན་མཁྱེན་རབ་མཆོག་གྲུབ་ཅེས་བྱ་བར་གསོལ། དེའི་ཚེ་མེ་ཏོག་གི་ཆར་མང་བོ་བབ་པས་ལས་གྲལ་པ་ཀུན་ན་རེ།
དགེ་བཤེས་བཟང་པོ་ཞིག་ཡོང་བའི་སྔ་ལྟས་སུ་འདུག་གོ་ཟེར་སྐད། དེ་ནས་འགའ་ཞིག་གིས་ཕར་ཕྱིན་ལ་ཐོག་མར་ཐུགས་གཉེར་གནང་བ་འཐད་ཅེས་ཞུ་བ་ལ། རྗེ་རིན་པོ་ཆེ་རིན་ཆེན་དཔལ་གྲུབ་པའི་གསུང་གིས་ངེད་ཀྱང་ན་སོརྒས།
དགེ་འཕེལ་གྱི་རྡོར་དབྱིངས་སྒྲུབ་མཆོད་ཀྱི་གཙོ་བོ་ཡང་དྲུང་གིས་མཛད་དགོས་པ་ཡོང་ཤིང་། གྲུབ་དབང་ནམ་མཁའི་མཚན་ཅན་གྱིས་ངེད་ལ་གནང་བའི་ཆོས་རྣམས་ཀྱང་བདག་པོ་ལ་འཕྲོད་པ་བྱེད་དགོས་པས།
ཐོག་མར་རྡོར་དབྱིངས་ལ་གཟིགས་པ་ཅིས་ཀྱང་འགབ་གསུངས་པས། རྡོར་དབྱིངས་ལ་ཐུགས་སྦྱོངས་མཛད། ཕྱག་རྒྱ་དབྱངས་སོགས་སིན་ཏུ་ཞི་བར་ཞུས།
ལག་ལེན་འདི་ལ་ཤིན་ཏུ་ངེས་པ་དགོས་པས་ཨོ་སོང་ཀྱིས་མ་ཡོང་གསུངས་ནས། དཔོན་སློབ་གཉིས་ཀྱིས་དཀྱིལ་འཁོར་ཡོངས་རྫོགས་ཀྱི་བྲིས་ཐིག་སོགས་ཕྱག་ལེན་ཕྲ་ཞིབ་ཚུན་ཆད་ཐུགས་ཡུལ་དུ་ངེས་པ་དང་།
དབྱངས་ཀྱི་ས་ཚིགས་ཤིན་དུ་ངེས་པའི་བྲིས་སྒྲུབ་ཚར་གསུམ་མཛད། དེ་ནས་བཀའ་བཞི་པ

རིན་ཆེན་རྒྱལ་མཚན་གྱི་དྲུང་དུ། ཕར་ཕྱིན་གཞུང་འགྲེལ་དང་བཅས་པའི་རྒྱུགས་འབུལ་གནང་ནས་བཤད་པ་ཚར་གཅིག་གསན། ཤར་ཆེན་ཐམས་ཅད་མཁྱེན་པ་ཡེ་ཤེས་རྒྱ་མཚོ་ལ་རྡོ་རྗེ་འབྱུང་བའི་བཤད་བཀའ་ཤིན་ཏུ་ཞིབ་པ།
འདུས་པ་འཕགས་ལུགས་ཀྱི་བསྐྱེད་རྫོགས་ཀྱི་བསད་པ་སོགས་འཕགས་ཡོ་ག་དུས་གསུམ་གྱིས་མཚོན་པའི་རྒྱུད་སེ་བཞི་ལ་བུ་སྟོན་ཐམས་ཅད་མཁྱེན་པའི་གསུངགསང་རབ་ཡོད་པ་ཐམས་ཅད་ཀྱི་སྟེང་ནས་ལག་ལེན་དགོས་པ་ཕྲན་ཚེགས་ཚུན་དང་།
བཤད་པ་དགོས་པ་རྣམས་དོན་ཚོམས་སུ་གསུངས་པས། སྔགས་སྐོར་གང་ཤེས་འདིའི་ཤེས་རྒྱ་ལ་སྐུ་དྲིན་ཤིན་ཏུ་ཆེ་བ་ཡིན་གསུང་། དགུང་ལོ་བཅོ་བརྒྱད་བཞེས་པའི་སྐབས་དཔེ་མཚམས་མཛད་དེ་ཕར་ཕྱིན་འགྲེལ་ཆུང་།
བྱམས་ཆོས་ཕྱི་མ་བཞི། ཚད་མ་རྣམ་ངེས། མངོན་པ་གོང་འོག། འདུལ་པ་མདོ་རྩ་སུམ་བརྒྱ་བ་དང་། དབུ་མ་རྩ་འཇུག་རྣམས་ཀྱི་གཞུང་ཐུགས་འཛིན་གནང་ཞིང་མཚན་ཉིད་ཀྱི་གྲྭ་ས་ཐུགས་མོས་བཞིན་དུའང་འབྱོན་རྩིས་གནང་བས།
མནལ་ལམ་ལམ་དུ་གསང་སྔགས་རྐྱང་པ་གཞན་ཕན་ཆེ་བའི་ལུང་བསྟན་དང་། མཚན་མ་གཟིགས་ནས་ཐུགས་འདུན་གཤོལ། ངོར་ཨེ་ཝཾ་དུ་རྗེ་རྡོ་རྗེ་འཆང་ཀུན་དགའ་བཟང་པོ་ལ་ལམ་འབྲས་སོགས་གསན།
དགུང་ལོ་ཉི་ཤུ་རྩ་གཉིས་པ་ས་མོ་གླང་གི་ལ་སྔར་གྱི་མཁན་པོ་ཀུན་མཁྱེན་ཚུལ་ཁྲིམས་རྒྱལ་མཚན་དཔལ་བཟང་པོ་དེ་ཉིད་དང་ལས་ཀྱི་སློབ་དཔོན་དཀའ་བཞི་པ་རིན་ཆེན་རྒྱལ་མཚན།
གསང་སྟེ་སྟོན་པ་ཤར་ཆེན་ཡེ་ཤེས་རྒྱ་མཚོས་མཛད་ནས་མཁན་སྶལོབ་དག་འདུན་དང་བཅས་པ་བཅུ་གསུམ་གྱི་དབུས་སུ། དཔལ་ཞྭ་ལུའི་གཙུག་ལག་ཁང་གི

ཆ་མཁས་པ་ཙནྡྲའི་གཟིམས་ཁང་དཀར་པོར་བསྙེན་རྫོགས་མཛད། དེའི་ཚེ་མེ་ཏོག་གི་ཆར་ཆེན་པོ་བབས། མཁན་པོ་རིན་པོ་ཆེ་དེ་ཉིད་ལ་ཐེག་པ་ཆེན་པོའི་སེམས་བསྐྱེད་རྒྱལ་སྲས་དངུལ་ཆུ་བའི་ཡིག་ཆའི་སྟེང་ནས་གསན་ཏེ་བྱང་ཆུབ་སེམས་དཔའི་སྡོམ་པ་ཡང་དག་པར་བཞེས།
གཞན་ཡང་བདེ་མཆོག་ལཱུ་ཨི་བའི་དབང་བཀའ་སོགས་བདེ་སྐོར། དཔལ་དུས་ཀྱི་འཁོར་ལོའི་བཤད་བཀའ། མན་ངག་གི་བཀའ། དེ་དག་གི་རྒྱབ་ཆོས་འགྲེལ་ཆེན་དྲི་མེད་འོད་སོགས་དང་།
ལྔ་བསྡུས། གཟའ་ལྔ། རྒྱུ་མཚན་རྩིས་སོགས་དུས་འཁོར་གྱི་སྐོར། གསང་འདུས་ཀྱི་བཤད་བཀའ་དང་མན་ངག་གི་འཁྲིད། གཤེད་སྐོར་སོགས་རྒྱུད་སྡེ་བཞི་ལ་བརྟེན་པའི་དབང་བཤད་མན་ངག་གི་སྐོར་བསམ་གྱིས་མི་ཁྱབ་པ་དང་།
བུ་སྟོན་ཐམས་ཅད་མཁྱེན་པ་ཡང་སྲས་ཀྱི་བཀའ་འབུམ་ཕལ་ཆེ་བའི་ལུང་གསན་ནོ། དཀའ་བཞི་པ་རིན་ཆེན་རྒྱལ་མཚན་ལ་གཙོ་བོར་མདོ་ཕྱོགས་ཀྱི་སྐོར་གསན། རྗེ་རིན་པོ་ཆེ་རིན་ཆེན་དཔལ་གྲུབ་པ་ལ་དཔལ་རྩེ་དབྱིངས་གསུམ་གྱིས་མཚོན་པའི་རྣལ་འབྱོར་རྒྱུད་ཀྱི་དབང་བཀའ།
བཤད་བཀའ་སོགས་གཙོ་བོར་གསན་ཏེ། རྡོར་དབྱིངས་ཀྱི་དབང་གི་སྐབས་སུ་སྔ་སོར་ཐུགས་སྲས་ལོ་ཙཱ་བས་གྲུབ་དབང་ནམ་མཁའི་མཚན་ཅན་ལ་ཀུན་མཁྱེན་བུའི་དབང་རྫས་རྣམས་གནང་ནས་རྣལ་འབྱོར་རྒྱུད་ཀྱི་བསྟན་པའི་བདག་པོར་བསྐོས།
དེ་བཞིན་དུ་ནམ་མཁའི་མཚན་ཅན་གྱིས་རྗེ་དཔལ་གྲུབ་པ་ལ་གནང་ནས་བསྟན་པ་གཏད།
རྗེ་དེ་ཉིད་ཀྱིས་འདི་ཉིད་གནང་ནས་རྣལ་འབྱོར་རྒྱུད་ཀྱི་བསྟན་པའི་བདག་པོར་མངའ་གསོལ་ལོ། །གཞན་ཡང་ཆོས་རྗེ་རོང་པོ

བློ་བཟང་པ། མུས་ཆེན་དཀོན་མཆོག་རྒྱལ་མཚན། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན། གུ་རུ་ཤེས་རབ་བཟང་པོ། མཁར་ཆེན་བྲག་པ་ནམ་མཁའ་རྒྱལ་མཚན། རི་ཁྲོད་དགའ་ལྡན་པ་ཆོས་རྗེ་ནམ་མཁའ་ཚུལ་ཁྲིམས།
མོན་རྫོང་རས་པ་ཟླ་བ་རྒྱལ་མཚན་ཏེ་ཡོངས་སུ་དྲིལ་བས་མཁས་གྲུབ་ཀྱི་བླ་མ་བཅུ་གཉིས་ཚུལ་བཞིན་དུ་བསྟེན་ནས། དགུང་ལོ་བཅོ་ལྔ་ནས་ལྔ་བཅུ་ང་བརྒྱད་ཀྱི་བར་ཆོས་གསན་པ་རྣམས་དྲིལ་བས། དབང་ཟུར་བཀའ་མི་འདྲ་བ་བརྒྱ་དང་ཉེར་དྲུག།
ཁྲིད་ཟུར་པ་ལམ་འབྲས་ཀྱི་སྐོར། ནེ་གུའི་སྐོར་སོགས་ཁྲིད་བཀའ་མང་པོ་ཡོད་པ་རྣམས་ཀྱང་རེ་རེར་བགྲངས་པས་ཁྲིད་ཆེན་སུམ་ཅུ་ཙམ། བརྒྱ་རྩ་རྒྱ་མཚོ་སོགས་རེ་རེར་བགྲངས་པའི་རྗེས་གནང་དྲུག་ཅུ།
ལུང་བཀའ་དང་བཤད་བཀའ་གཉིས་སྟོང་དགུ་བརྒྱ་བཅུ་གཉིས་ཙམ་གསན་ཏེ་ཆོས་ཀྱི་བང་མཛོད་ཆེན་པོར་གྱུར་པ་མཛད་དོ། །སྒྲུབ་པ་མཛད་ཚུལ་ཡང་སྔར་དགུང་ལོ་བཅུ་གཅིག་ལ་གཤེད་དམར་གྱི་བསྙེན་པ་དང་།
བཅུ་དྲུག་པ་ལ་རྡོ་རྗེ་འཇིགས་བྱེད་དང་། ཡོ་ག་རྡོ་རྗེ་དབྱིངས་སོགས་ཀྱི་བསྙེན་སྒྲུབ་མཛད། དགུང་ལོ་ཉེར་གསུམ་པ་ལ་ཐར་ལོ་ཉི་མ་རྒྱལ་མཚན་སོགས་ཀྱི་སྒྲུབ་གནས་ར་ཙ་ཤར་གྱི་ཕུ་ན་སྨོན་མཁར་རྫོང་ཞེས་བྱ་བ་ཡོད་པ་དེར་ལོ་གསུམ་གྱི་བར་ལ་ཐུགས་དམ་སྒྲུབ་པ་ཁོ་ན་མཛད།
མནལ་ཕལ་ཆེར་འོད་གསལ་དུ་ཆུད་ཆོས་སྐྱོང་རྣམས་བྲན་བཞིན་དུ་འདུས་ནས་འཕྲིན་ལས་བྱེད་པ་སོགས་བྱུང་སྟེ།
ལན་གཅིག་གཡལ་བྱུང་བས་ཞལ་གྱི་མ་ལེ་བུད་དེ། ཅི་བྱས་ཀྱང་མ་ཚུད་པར་ཉེ་གནས་ཨེ་མ་འཆི་འབོད་པར་གཏོང་རྩིས་མཛད་པའི་ཐོ་རངས་མནལ་ལམ་དུ་མི་ནག

པོ་དུང་ལོང་ཅན་ཅིག་གིས་མ་ལེ་ངས་འཇུག་པ་ཡིན་ཟེར་ནས་བཅུག་པ་རྨིས། གཉིས་སད་ནས་མ་ལེ་ཚུད་འདུག་གསུངས་སྐད། གཞན་ཡང་གུར་ཞལ་གཉིས་དང་། དཔལ་ལྡན་རྡོ་རྗེ་རབ་བརྟན་མ་སོགས་དངོས་སུ་བྱོན་ནས། གནོད་བྱེད་བྱུང་ན་ངེད་རང་རྣམས་འོང་ནས་སྒྲོལ་བ་ཡིན།
ཁྱེད་རང་གིས་གཏོར་མ་ལག་ཏུ་བླངས་ནས་བརྒྱབ་ནས་སེམས་བསྐྱེད་ལ་གནོད་པས་མ་བྱེད་ཟེར། འཁྲུལ་ཞིག་རྗེའི་དྲུང་དུ་སྦྱོར་དྲུག་གི་འཁྲིད་གསན་ཏེ་རི་ཕུག་གི་གཟིམས་ཁང་གོང་དུ་མུན་མཚམས་ལ་བཞུགས་པའི་ཚེ་འོད་གསལ་གྱི་མདངས་ལ་ཞྭ་ལུ་པ་རྣམ།
ཤངས་བསྲེག་ཤིང་ཚུན། རྟ་ནག་མདའ། སྟག་ལ་ཚུན་ཙམ་གྱི་ཁང་ཞིང་། མི་དང་དུད་འགྲོ། ཐ་ན་ཆུ་ནང་གི་སྲོག་ཆགས་སོགས་གང་བྱེད་ཐམས་ཅད་མངོན་སུམ་ལྟར་གཟིགས་སོ།
།དེ་ནས་བཟུངས་འདོད་ན་མུན་པ་ལ་ཡང་དཔེ་ཆ་མཐོང་བ་བྱུང་པས། ཀྲེའོ་རབ་འབྱམས་པ་སོགས་ལ་མཚན་མོ་མུན་ནག་ལ་ལུང་མང་པོ་བྱས་པའི་རྒྱུ་མཙན་དེ་ཡིན་གསུང་།
དགུང་ལོ་སོ་གཅིག་པ་ལ་དབང་ལྡན་ཆོས་འཁོར་གྱི་གདན་སར་ཕེབས། དེར་གཙུག་ལག་ཁང་གསར་བཞེངས་དང་ཆོས་འཁོར་རྒྱ་ཆེར་བསྐོར་དེ་ན་འཁོད་པའི་དགེ་ཚུལ་སློང་རྣམས་ཀྱང་འདུལ་བའི་ཀུན་སྤྱོད་མ་དག་པར་གཟིགས་ཏེ།
གོང་ཚིག་གི་དུས་མི་ཕྱུགས་པའི་ཕྱིར་གྲིབ་ཚོད་ལྟ་བ་དང་། ཟས་སྐོམ་གྱི་འོག་ཏུ་ཆབ་གཏོང་བ་སོགས་ཕྱག་ལེན་ཕྲ་མོ་ཚུན་འདུལ་བའི་གཞུང་དང་སྦྱར་ནས་བསླབ་སྟེ་བཙུན་པ་རྣམས་འདུལ་ཁྲིམས་ལ་བཀོད།
སྐབས་ཤིག་ཞྭ་ལུ་ཕུའི་གླང་ཆེན་བྲག་སོགས་ཀྱི་རི་མཐོ

པོ་རྣམས་སུ་བྱོན་ནས་སྒྲུབ་པ་མཛད། ཉིན་གཅིག་པོ་ཏ་ལའི་ལྷོ་ཕྱོགས་ཆོས་འབྱུང་གྲུབ་ཅེས་བྱ་བའི་རྩེ་ལ་བཞུགས་པའི་ཚེ། ཡེ་ཤེས་ཀྱི་མཁའ་འགྲོ་བ་ཞིག་གིས་སྐུ་ཚེའི་ཚད་དང་ཕྱི་མའི་ཞིང་ཁམས་ལུང་བསྟན།
དགུང་ལོ་སོ་དགུ་པ་ལ་སྐུ་ཁམས་ཤིན་ཏུ་བསྙེལ་བ་བྱུང་ནས། སྔར་རྒྱལ་བ་མུས་ཆེན་པའི་ལུང་བསྟན་ལ་དགུང་ལོ་སོ་བདུན་ཁོངས་སུ་རྩ་རིར་བྱོན་ནམ་མཁའ་སྤྱོད་དུ་གཤེགས་པ་ཞིག་ཡོད་གསུངས་ཡོད་པ་དེ་ལས་ནི་ཐལ་འདུག་ནའང་།
འཆི་ས་རྩ་རིང་བྱུང་ན་ཕྱི་མ་མཁའ་སྤྱོད་དུ་འགྲོ་དགོངས་པས་དེར་འབྱོན་རྩིས་མཛད།་ལྷ་སར་ཕེབས་ནས་ཞབས་སྐོར་འབུམ་ཐར་མཛད་པའི་ཚེ་སྐོར་ལམ་དུ་ཡེ་ཤེས་ཀྱི་མཁའ་འགྲོ་བ་སྔོན་མོ་ཞིག་གིས་གསེར་བཏུལ་མ་ཞོ་གང་ཕུལ།
ཇོ་བོ་བཅུ་གཅིག་ཞལ་གྱི་དྲུང་དུ་ཕྱག་མཆོད་མཛད་པའི་ཚེ་སེམས་ཅན་ལ་དམིགས་པའི་སྙིང་རྗེ་དྲག་པོས་སྨྲེ་སྔགས་ཆེན་པོ་ཤོར་བས། ཇོ་བོའི་ཞལ་ནས་ཁྱོད་མཐོང་ཐོས་དྲན་རེག་གི་སེམས་ཅན་ཐམས་ཅད་ངན་སོང་དུ་མི་འགྲོ་བའི་སེམས་རྒྱ་ཆེན་པོ་བསྐྱེད་ཟེར་བ་ཞིག་བྱུང་གསུང་།
རྩ་རིར་གཤེགས་པ་ལ་ཞྭ་ལུའི་དཔལ་ལྡན་རྡོ་རྗེ་རབ་བརྟན་མ་ཤིན་ཏུ་འཕྲེང་བས་དངོས་སུ་ན་བཟའི་ཐུ་བ་ནས་འཐེན་པ་དང་།
འཚུབས་པར་བྱུང་བས་སླར་ཡང་གཙང་ལ་ཕེབས་དགོས་བྱུང་། རི་ཕུག་གི་གཟིམས་ཁང་ཤར་ཆེན་དུ་བཞུགས་ནས་བུ་ལུགས་ཀྱི་དབང་བཀའ་རྣམས་ལོ་གསུམ་གྱི་བར་ལ་དབང་སྦྱིན་མཛད།
ཁྱད་པར་དཔལ་དུས་ཀྱི་འཁོར་ལོའི་རྡུལ་ཚོན་གྱི་དཀྱིལ་འཁོར་བཞེངས་ཏེ། དབང་བཀའ་ཚར་བརྒྱད་གནང་བའི་ཚེ་རྡོ་རྗེ་རྣལ

འབྱོར་མས་དཔལ་དུས་ཀྱི་འཁོར་ལོའི་དཀྱིལ་འཁོར་དུ་རྗེ་ཉིད་ལ་དངོས་སུ་དབང་བསྐུར་གནང་བས། ཉེ་བརྒྱུད་ཐུན་མོང་མ་ཡིན་པ་བཞུགས་པའང་ད་ལྟའི་དབང་རྒྱུན་འདི་ཀ་ཡིན་ཅིང་། ལུགས་གཞན་ལས་ཁྱད་པར་དུ་འཕགས་པར་ཤེས་བར་བྱའོ།
།དགུང་ལོ་ཞེ་ལྔ་པ་ལ་ཡོ་གའི་ཆོ་ག་ཡོད་པའི་གྲྭ་ས་དཔལ་འཁོར་བདེ་ཆེན། མཁར་ཁ་ཆོས་སྡེ། རྩིས་གནས་གསང་། ཞ་ལུ། བསམ་གྲུབ་རྩེ་རྩེ་ཚན། ལྷ་བོ་སོགས་དགོན་སྡེ་ཐམས་ཅད་ལ་རྡོ་རྗེ་རྩེ་མོའི་སྒྲུབ་མཆོད་འཕེར་བ་ཐམས་ཅད་དབང་ལྡན་ཆོས་འཁོར་དུ་འདུས་ཤོག་ཅེས་པའི་སྤྲིང་ཡིག་སྩལ།
རྩེ་མོ་སྒྲུབ་མཆོད་ཟླ་བ་ཕྱེད་ཀྱི་བར་ལ་ཚར་གཉིས་གྲུབ། དཀོན་མཆོག་གི་དྲུང་དུ་མཆོད་པའི་བྱེ་བྲག་རིགས་སོ་སོ་རེ་རེ་ལའང་མར་མེ།
ལྷ་བཤོས། སྤོས་ཧྲེང་སོགས་བརྒྱ་རྩ་བརྒྱད་རེ་ཕུལ། དགེ་འདུན་རྣམས་ལའང་བསྙེན་བཀུར་འཕུལ་བ་བསམ་གྱིས་མི་ཁྱབ་པ་མཛད་དེ་རྡོ་རྗེ་རྩེ་མོའི་སྒྲུབ་མཆོད་བོད་གངས་ཅན་གྱི་ཁྲོད་དུ་དེ་ལས་ལེགས་ཚོགས་ཆེ་བ་དུས་གསུམ་དུ་མ་བྱུང་བ་ཞིག་མཛད།
དགུང་ལོ་ཞེ་བདུན་པ་ལ་རི་ཕུག་ཏུ་ནག་ཉ་ལ་དུས་འཁོར་སྒྲུབ་མཆོད་ཚུགས་པ་གནང་ཞིང་དགེ་སླེང་ཆོས་ལེགས་པ་སོགས་གྲྭ་པ་ལྔ་བཅུ་ཙམ་ལ་དུས་འཁོར་རྒྱུད་འགྲེལ་གྱི་བཤད་པ་མཛད།
དགུང་ལོ་ལྔ་བཅུ་རྩ་གཅིག་པ་ལ་ཐུགས་དམ་གྱི་ནང་རྟེན་གསེར་སྐུ་རྡོ་རྗེ་འཆང་བཞེངས། ང་བཞི་པ་ལ་རྒྱན་མཁར་ཟམ་ཁ་བྲག་ཁུང་དུ་བདུད་རྩི་རིལ་བུའི་སྒྲུབ་པ་མཛད་ནས་རིལ་བུ་ཟོས་བའི་གང་ཟག་འདས་དུས་འཇའ་ཟུག་པ་དང་མེ་ཏོག་གི་ཆར་བབ་པ་སོགས་མཐོང

བའི་ཆོས་ལ་ངོ་མཚར་མང་དུ་བྱུང་ངོ་། །དགུང་ལོ་ང་དྲུག་པ་ལ་སྐུ་མཚམས་ལ་བཞུགས་དུས་ས་སྐྱའི་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་པས་ནཱ་ལེནྜའི་གདན་སར་ཕེབས་དགོས་པའི་ཞུ་ནན་བྱུང་བ་རྗེ་ཉིད་ཀྱིས་ལུགས་གཉིས་ཐད་ནས་མི་འཕེར་ཚུལ་དང་།
ཁྱད་པར་ན་སོ་རྒས། མིག་མི་གསལ་བའི་སྟོབས་ཀྱིས་སྔར་གདན་ས་ཡོད་ནའང་སྤྲོད་རན་གདའ་ཞིང་ཅིས་ཀྱང་མི་ཡོང་། དེ་བས་ཆོས་རྗེ་པཎ་ཆེན་ཤཱཀ་མཆོག་པ་ད་ལྟ་གླང་ཐང་ན་བཞུགས་པ་དེ་ལས་འོས་མེད་ཅེས་ཞུ་བ་གནང་ཡང་།
སླར་ད་དུང་རབ་ལོ་གསུམ། ཐ་མ་ལོ་གཉིས་ཅིས་ཀྱང་གནང་དགོས་ཞེས་བཀའ་ནན་ཆེས་པ་སོགས་ཀྱིས་ལོ་དེའི་ཟླ་བ་དྲུག་པའི་ཚེས་བཅུན་ལ་རི་ཕུག་ནས་ཕྱག་བཏེག
དེ་དུས་ཞྭ་ལུ། ཚོང་འདུས་ཀྱི་སྐྱ་བཙུན་ཐམས་ཅད་རི་ཉིལ་བ་བཞིན་འདུས་ནས་ཐམས་ཅད་ཀྱང་སེམས་འཕྲེང་བས་ངུ་ཆོམ་བྱེད་པ་རྣམས་ལ་ཐུགས་ཀྱིས་མ་བཟོད་པར་ཕྱག་འཚལ་གདོང་དུ་ཆོས་ཁྲི་བརྩིགས་པའི་སྟེང་ནས་དེར་འདུས་པའི་སྐྱེ་བོ་ཁྲི་ཕྲག་རྒལ་བ་ལ་ཐེག་པ་ཆེན་པོའི་སེམས་བསྐྱེད་གནང་།
རིམ་གྱིས་ཟླ་བ་བདུན་པའི་ཚེས་བཅུ་གསུམ་ལ་རོང་སྟོན་ཐམས་ཅད་མཁྱེན་པའི་རྒྱལ་ཚབ་ཏུ་མངའ་གསོལ།
དེར་བཙུན་གསར་སུམ་བརྒྱ་ལྷག་ཙམ་ལ་རབ་བྱུང་དང་བསྙེན་རྫོགས་ཀྱི་སྡོམ་པ་སྩལ། མགོན་ཁང་གསར་བཞེངས་དང་ཆོས་ཞུ་བ་སྟོང་ཕྲག་གཅིག་དང་སུམ་བརྒྱ་ཙམ་ལ་གསུང་ངག་ལམ་འབྲས་ཀྱི་བཀའ་ཆོས་གནང་། དེའི་སྟོན་བོ་གཙང་དུ་ཕེབས་ནས་རི་ཕུག་ཏུ་སྒྲུབ་མཆོད་མཛད་པ་དང་ཞྭ་ལུ་གཞི་གྲྭ་དང་ཕྱོགས་ནས་མཇལ་མཁན་རབ་ཏུ་མང་པོ་ལ་དབང

ཁྲིད་ལུང་སོགས་ཆོས་འཁོར་བསྐོར་ནས་དབྱར་ཆོས་ལམ་འབྲས་གསུང་བ་ལ་ནཱ་ལེནྡྲར་ཕེབས། དགུང་ལོ་དྲུག་ཅུ་པ་ལ་རི་ཕུག་ཏུ་ཕེབས་ནས་སྒྲུབ་མཆོད་སོགས་སྔར་ལུགས་བཞིན་དང་། སྒྲུབ་ཐབས་རྒྱ་མཚོའི་རྗེས་གནང་སོགས་གསུང་ཆོས་ཤིན་ཏུ་མང་བ་གནང་།
བུ་སྟོན་ཡབ་སྲས་ཀྱི་བཀའ་འབུམ་ཡིག་མཁན་བཅུ་བདུན་ཙམ་གྱིས་ཡི་གེ་འབྲུ་མ་ཞེ་གཅིག་ཏུ་བཞེངས་པ་ལེགས་པར་གྲུབ། དེ་ནས་ནཱ་ལེནྡྲར་ཕེབས་ནས་ཆོས་འཁོར་རྒྱ་ཆེན་པོ་བསྐོར་ཏེ།
མདོར་ན་རྗེ་ཉིད་ཀྱི་ཆོས་གསུང་ཚུལ་སོགས་གཞན་མང་དུ་སྨོས་ཅི་འཚལ། ཐ་ན་དབང་བཀའ་གནང་བ་རང་ཡང་། དུས་འཁོར་སྐུ་གསུང་ཐུགས་ཡོངས་རྫོགས་ཀྱི་དབང་བཀའ་ཚར་སུམ་དུ་སོ་ལྔ། མཁའ་འགྲོ་རྒྱ་མཚོ་ཚར་བཅུ།
རྩེ་མོ་རིགས་བསྡུས་ཀྱི་དབང་བཀའ་ཚར་ཉེར་ལྔ། དཔལ་མཆོག་རིགས་བསྡུས་ཚར་བཅུ་དགུ། རྡོར་དབྱིངས་ཚར་བརྒྱ་དང་ཉེར་བདུན། ཆོས་དབྱིངས་གསུང་དབང་ཚར་སུམ་ཅུ། ཁམས་གསུམ་རྣམ་རྒྱལ་ཚར་བཅུ་བདུན་སོགས་གཞན་གྱིས་ཚར་རེ་རེ་ཙམ་ཡང་བསྐུར་ཐུབ་པ་དཀའ་བའི་དཀྱིལ་འཁོར་ཆེན་པོ་དེ་དག་གི་དབང་ཚར་ལན་གྲངས་དེ་ཙམ་ཞིག་མཛད་དེ་གཞན་རྣམས་དེས་རིགས་འགྲེ་ཞིང་རྒྱས་པར་རྗེ་ཞྭ་ལུ་ལོ་ཙཱ་བས་མཛད་པའི་རྣམ་ཐར་མཐོང་བ་དོན་ལྡན་ཉིད་ལ་བལྟ་བར་བྱའོ།
།དེ་ལྟར་དགུང་ལོ་དྲུག་ཅུ་རེ་གཉིས་པ་མེ་མོ་སྦྲུལ་ལོ་ཡན་གྱི་མཛད་པ་རྣམས་རྗེ་ཞྭ་ལུ་ལོ་ཙཱ་བས་ཡི་གེར་བཏུས་ནས་སྤྱན་ལམ་དུ་ཕབ་སྟེ་རྗེས་གནང་བྱིན་རླབས་ཀྱི་བཀའ་དོན་གྱི་ཚང་པས།
ད་ནི

ཞལ་ནས་གསུང་པའི་བཀའི་སླད་དུ་རྗེ་ཉིད་ནས་ལུང་ཐུགས་རྗེ་བཟུང་ཚལ། ཞེས་སྐུ་དངོས་ལ་ལུང་གནས་བ་ཞུས་པས་ཚེགས་པ་མང་པོ་ལ་ལུང་སྩལ། དེ་ནས་ལོ་དེའི་ཟླ་བ་བདུན་པ་བརྒྱད་པ་ལ་སྐུ་མཚམས་མཛད་པའི་དུས།
མཚན་ལམ་དུ་ནམ་མཁའ་ཐམས་ཅད་དེ་བཞིན་གཤེགས་པས་གང་བའི་ཁྲོད་ནས་བུད་མེད་དམར་མོ་ཞིག་གིས་མཁའ་སྤྱོད་ཀྱི་གཞིག་གསོས་གྲུབ་ཡོད་པས་ཤོག་ཟེར་བ་ཅིག་བྱུང་གསུང་། དེ་རྗེས་ཡང་སློབ་མ་རྣམས་ལ་ཆོས་བཀའ་རྒྱ་ཆེར་གནང་སྟེ།
འོ་དེ་ཙམ་ཡིན། དེ་གྲུབ་པས་བློ་བདེ་གསུང་བ་སོགས་ཐུགས་སྣ་བསྡུས་པའི་ཚུལ་མཛད་པས་ནཱ་ལེནྡྲའི་གྲྭ་རྒན་རྣམས་ཀྱིས་དྭོགས་པ་ལ་གཙང་དུ་བཞུད་འདོད་པ་ཡིན་འདྲ་སྙམ་ས་སྐྱ་བདག་ཆེན་ངོ་ཆེན་ལ་སྦྲན་ནས་ནཱ་ལེནྡྲ་རང་དུ་བཞུགས་དགོས་བའི་ཞུ་བ་ཕུལ།
རྗེ་ཉིད་ནས་བཅུ་བཞི་མཆོད་གྲོལ་གྲོལ་སྡོད། དེ་ནས་ཆ་མི་འཚལ་གསུང་། ཟླ་བ་བཅུ་གཉིས་པའི་ཚེས་བཅུ་བདུན་གྱི་ཉིན།
ང་བུ་སྟོན་ཆོས་རྗེས་ཡོ་གའི་བསྟན་པ་སྤེལ་དུ་བཏང་པ་ཡིན། ཞྭ་ལུ་བ་རྣམས་ཀྱི་རྟེན་འབྲེལ་ཅུང་ཟད་ལོག་པའི་སྟོབས་ཀྱིས་མཛད་པ་ཐ་མ་འདིར་སྟོན་དགོས་པ་བྱུང་། འོན་ཀྱང་སེམས་ཅན་རེ་རེའི་མདུན་ན་ངའི་སྤྲུལ་པས་ཁྱབ་ཡོད་པས་གསོལ་བ་ཐོབ་ཅེས་སོགས་གསུང་ཞིང་།
ཚེས་བཅོ་བརྒྱད་ཀྱི་སྔ་དྲོའི་ཆ་ལ་ཐུགས་དམ་ཆག་མེད་ཀྱི་རིམ་པ་ཐམས་ཅད་མཛད། ལྷག་པར་བྷུ་རི་པའི་རྒྱུན་བཤགས་ཚར་མང་བ་གསུང་བ་དང་སྲིད་པ་གསུམ་འབར་སོགས་ནས།
ཧེ་རུ་ཀ་དཔལ་བསྔགས་པ་ལྷན་ཅིག་གར་བྱེད་ཤོག་ཅེས་པའང་བརྒྱ་ཕྲག་མཛད། དེའི་ཚེ་ཡང་མེ་ཏོག་གི་ཆར་མང་པོ་བབ། དེ་ནས་སྲོད་ཀྱི་ཆ་ལ་སྐུ

གཤེགས་པའི་ཚུལ་བསྟན། གདུང་སྦྱངས་པས་རིང་བསྲེལ་བྲེས་གཞལ་ནུས་པ་དང་། གཤེད་དམར། ནཱ་རོ་མཁའ་སྤྱོད་མ། ཕྱག་ན་རྡོ་རྗེའི་སྐུ་སོགས་བྱོན། གསུང་ལས་འཁྲུངས་པའི་བུ་ཆེན་བསམ་གྱིས་མི་ཁྱབ་མོད། བརྒྱུད་འཛིན་གྱི་གཙོ་བོ།
མཁན་ཆེན་རིགས་འཛིན་རྒྱལ་པོ། དཔོན་པོ་རིན་ཆེན་རྒྱལ་པོ། ལོ་ཆེན་ཆོས་སྐྱོང་བཟང་པོ། རྡོ་རིང་ཀུན་སྤང་པ་ཆེན་པོ། སྦྱང་ལུང་གཞོན་ནུ་ཆོས་གྲུབ་སོགས་ཡིན་ཅིང་། གཞན་ཡང་དེ་སྐབས་ཀྱི་མཁས་གྲུབ་ཕལ་ཆེར་དམ་པ་འདི་ཉིད་ཀྱི་སློབ་མར་མ་གྱུར་པ་མེད་པས་འབྲུག་པ་ཀུན་ལེགས་ཀྱིས་ཀྱང་ཐོག་མར་རྗེ་འདི་ཉིད་ལ་བསྙེན་རྫོགས་ཞུས་པའི་ལོ་རྒྱུས་སྣང་།
སྐུ་དངོས་ཀྱི་འདུལ་བྱར་མ་གྱུར་པའི་སླད་མའི་རྗེས་འཇུག་རྣམས་ལ་གསུང་གི་བདུད་རྩིའི་བགོ་སྐལ་སྩོལ་ཕྱིར་ཐུབ་བསྟན་རིན་པོ་ཆེའི་བཙས་སུ་འགྲོ་བའི་བཀའ་འབུམ་ཡིད་བཞིན་གྱི་ནོར་བུ་དག་ཀྱང་ཡོད་དོ།
།གཞན་ཡང་གཟུགས་སྐུའི་བཀོད་པ་བསྡུས་རྗེ་བཙུན་ཞྭ་ལུ་ལོ་ཙཱ་བ་ལ་ཞལ་དངོས་སུ་བསྟན་ནས་བདུད་རྩི་རིལ་བུའི་སྒྲུབ་ཚུལ་གནང་བ་སོགས་ངོ་མཚར་གྱི་བཀོད་པ་བསམ་གྱིས་མི་ཁྱབ་ཅིང་གསང་བའི་རྣམ་ཐར་བརྗོད་ཀྱི་མི་ལང་བ་གདའ་བས།
རྗེས་འཇུག་ཐམས་ཅད་ཀྱང་བསྐལ་པ་བཟང་པོའི་ཚུལ་ཤེས་པར་བྱས་ཏེ། གསོལ་བ་འདེབས་པ་ལ་འབད་པར་བྱའོ། །རྗེ་ཉིད་མེ་མོ་སྦྲུལ་གྱི་ལོ། རྒྱལ་གྱི་ཟླ་བའི་ཚེས་བཅོ་བརྒྱད་ལ་ཞི་བར་གཤེགས་པས་དཔལ་ན་ལེནྡྲའི་ཆོས་གྲྭར་དུས་ཀྱི་ཚེས་གྲངས་ལ་མཆོད་པ་འབུལ་བའི་ལས་བྱེད་རྣམས་ལ་ཡང་ཆོས་རྗེ

བཅོ་བརྒྱད་པ་ཞེས་ད་ལྟའི་བར་དུ་གྲགས་ནས་ཡོད་དོ། ། ༑ །།གསོལ་འདེབས་ལས། རིགས་འཛིན་སྐྱོ་སྟོན་སྔགས་འཆང་རྒྱལ་པོའི་ཞབས། །ཐམས་ཅད་མཁྱེན་ངེས་ལོ་ཆེན་ཆོས་སྐྱོང་བཟང་། །རིན་ཆེན་གྲུབ་བསྟན་རྒྱལ་པོའི་སྲིད་འཛིན་མཁས།
།མཚུངས་མེད་དམ་པ་གསུལ་ལ་གསོལ་བ་འདེབས། །ཞེས་འབྱུང་བས། དང་པོ་མཁན་ཆེན་རྡོ་རྗེ་འཆང་སྐྱོ་སྟོན་རིགས་འཛིན་རྒྱལ་པོའི་ཞལ་སྔ་ནས་དེ་ནི། སྔོན་གྱི་དུས་ན་ལྷའི་བུ་བཟང་སྐྱོང་དང་།
དེ་ནས་ཇོ་བོ་ཆེན་པོ་དཔལ་ལྡན་ཨ་ཏི་ཤ་དང་། གྲུབ་ཆེན་མི་ཏྲ་ཛོ་ཀི་དང་། རྒྱལ་སྲས་ཐོགས་མེད་བཟང་པོ་དཔལ་རྣམས་སུ་སྐུ་སྐྱེ་བ་བཞེས་ཚུལ་གསུངས་པའི་ཕྱིར་ན། དམ་པ་འདིའི་རྣམ་པར་ཐར་པ་གཞན་དག་ཀྱང་སོ་སོ་སྐྱེ་བོས་ཚད་འཛིན་པར་མི་ནུས་ཤིང་མཐའ་རྟོགས་དཀའ་བ་ཞིག་གོ།
དུས་འདིར་འཁྲུངས་པའི་ཡུལ་ནི་ཚོང་འདུས་ཀྱི་སའི་ཆ་དགོན་པ་དགེ་ལུང་པར་གྲགས་པའི་གནས་དེ་ཉིད་དུ། སྐྱོ་འོད་འབྱུང་སྐྱོ་མ་གཅིག་ལབ་སྒྲོན་གྱི་བླ་མ།བསོད་ནམས་བླ་མ།
མཉམ་མེད་སངསསྣང་ཐང་མཁན་པོ་རྒྱས་བསྒོམ་པ། སྐྱོ་སྟོན་སྣར་ཐང་མཁན་པོསྨོན་ལམ་ཚུལ་ཁྲིམས་སོགས་མཁས་ཤིང་གྲུབ་པ་བརྙེས་པའི་སྐྱེས་བུ་དམ་པ་མང་པོ་འཁྲུངས་པའི་དབོན་བརྒྱུད་དུ་ཡབ་སྐྱོ་སྟོན་པདྨ་རྡོ་རྗེ་དང་།
ཡམ་བྱ་མཆུ་ནང་པའི་སྲས་མོ་རྡོ་རྗེ་རྣལ་འབྱོར་མའི་རྣམ་འཕྲུལ་དུ་གྲགས་པ་བསོད་ནམས་སྐྱིད་ཅེས་བྱ་བ་དེ་ཉིད་ཀྱི་སྲས་སུ་སྐྱེ་བ་བཞེས་ཏེ།
དེའང་ལྷུམས་སུ་ཞུགས་དུས་ཀླུའི་དབང་པོའི་རྣམ་པས་ཡུམ་ལ་གནས་གཡང་བའི་ཚུལ་དུ་བྱུང་ཞིང་། སླར་རབ་བྱུང་བདུན་པའི་མེ་མོ་སྦྲུལ་གྱི་ལོ་ལ། མེ་ཏོག་གི

ཆར་དང་། འཇའ་འོད་རོལ་མོའི་སྒྲ་སྣ་ཚོགས་བར་སྣང་ལས་སྒྲོག་པ་སོགས་ངོ་མཚར་གྱི་ཆོ་འཕྲུལ་དུ་མ་དང་བཅས་སྐུ་བལྟམས། དགུང་ལོ་གསུམ་བཞེས་དུས་སུ། འཇམ་དཔལ་མཚན་བརྗོད། བཟང་པོ་སྤྱོད་པའི་སྨོན་ལམ།
ཚེ་གཟུངས་རྣམས་བསླབ་མ་དགོས་པར་རང་རྡོལ་དུ་བྱུང་། གཞན་ཡང་དུས་འཁོར་བསྡུས་བརྒྱུད་སོགས་ཀྱི་ཚིག་ཐར་ཐོར་ཞལ་འདོན་གནང་བ་དང་། བྱིས་པ་ཚོགས་པའི་དུས་སུ་ཡང་དེ་དག་ལ་གསུང་བཤད་གནང་ཚུལ་སོགས་བྱུང་པས།
ཡབ་ཀྱི་ཞལ་ནས་ཀྱང་ངེད་ཀྱི་བུ་འདི་ངོ་མཚར་ཅན་གཅིག་འདུག་གསུང་སྟེ་མཉེས་སོ། དགུང་ལོ་ལྔ་བཞེས་པ་ལྕགས་མོ་བྱའི་ལོ། ཧོར་ཟླ་དང་པོའི་ཚེས་བརྒྱད་ལ། ཡབ་ཀྱི་བུ་ཆུང་འཁྲིད་ནས་རི་ཕུག་ཏུ་འཁྲུལ་ཞིག་རིན་པོ་ཆེ་ཚུལ་ཁྲིམས་རྒྱལ་མཚན་ལ་འཇིགས་བྱེད་ཀྱི་དབང་ཞུས།
དབང་གི་དུས་སུ་མེ་ཏོག་གི་ཆར་ཆེན་པོ་བབ་ཅིང་འཁྲུལ་ཞིག་རྗེའི་བཀའ་ལས། དགེ་ལུང་བའི་བུ་ཆུང་འདི་བཙུན་པ་ལ་ཆུག་ཅིག
།འདི་ལ་བསྟན་པ་འཛིན་ནུས་པའི་དགེ་བཤེས་ཤིག་ཡོང་བ་འདུག་གོ་གསུང་། ཡབ་ཀྱི་དྲུང་དུ་ཐོག་མར་ཕྱག་རྡོར་འཁོར་ཆེན་གྱི་དབང་ཞུས། གཞན་ཡང་འཇིགས་བྱེད་ཀྱི་བསྐྱེད་རིམ་སོགས་ཀྱི་འཁྲིད།
རྫོགས་ཆེན་ཨ་རོའི་འཁྲིད་སོགས་གསན། མཐུ་གཏད་སེར་གསུམ་གྱི་ཞལ་བཞེས་མན་ངག་ཆིག་བརྒྱུད་བཀའ་རྒྱ་མ་འགའ་རེ་ཡང་ཞུས་མོད་ཀྱི་ཕྱིས་སུ་དེ་འདྲ་གཞན་ལ་སྤེལ་མི་དགོས། རང་གིས་ཡང་སེམས་ལ་མ་ཟིན་པར་བརྗེད་དུ་བཅུག་གསུང་།
དགུང་ལོ་བཅུ་གསུམ་པ་ས་མོ་སྦྲུལ་གྱི་ལོ། ཧོར་ཟླ་བཞི་པའི་དམར་ཕྱོགས་ཀྱི་རྫོགས་པ་དང་པོའི་ཉིན་རི་ཕུག་ཆོས

ཀྱི་ཕོ་བྲང་ཆེན་པོའི་དྲི་གཙང་ཁང་གི་གཟིམས་ཆུང་ཀ་བཞི་མར། ཀུན་མཁྱེན་ཚུལ་ཁྲིམས་རྒྱལ་མཚན་དཔལ་བཟང་པོས་མཁན་པོ་དང་། ལས་སློབ་བྱང་སེམས་ཚུལ་ཁྲིམས། གྲིས་ཚོད་པ་མཁས་གྲུབ་ཆེན་པོ་ནོར་བཟང་རིན་ཆེན་གྱིས་མཛད་དེ་དགེ་འདུན་བཅུ་ཕྲག་གཅིག་ཚོགས་པའི་དབུས་སུ་དགེ་བསྙེན་བཟུང་དགེ་ཚུལ་གྱི་བར་བསྒྲུབ་པར་མཛད།
དེའི་ཚེ་ཡང་ངོ་མཚར་བའི་ལྟས་མང་པོ་བྱུང་བས་མཁན་སློབ་དགེ་འདུན་དང་བཅས་པ་ཞལ་མཐུན་པར་ཇོ་སྲས་འདི་ལ་བསྟན་པའི་བདག་པོ་ཞིག་ཡོང་བ་འདྲ་ཞེས་གླེང་བ་མཛད།
དེར་འདུས་ཚོགས་སུ་རབ་བྱུང་སྟོན་མོའི་ཚུལ་དུ་མང་ཇའི་བསྙེན་བཀུར་ཟབ་པ་གཅིག་བཏང་། དུས་དེ་ནས་བཟུང་སྟེ་དགོངས་མོ་ཐུག་པ་ཕོར་གང་ཚུན་ཆད་ཞལ་དུ་མི་འཁྱེར་བའི་ཀུན་སྤྱོད་གཙང་སིང་དེབ་ཁོ་ན་དང་།
འབྲལ་དགེ་ཚུལ་གྱི་བསླབ་བྱ་ཕྲ་རགས་ཐམས་ཅད་ལ་དག་ཐེར་མཛད་དེ་རང་བཞིན་གྱི་ཁ་ན་མ་མཐོ་བ་ཅུང་ཟད་ཙམ་གྱིས་མ་གོས་པར་གནང་།
དེ་ནས་ཧོར་ཟླ་ལྔ་པའི་ཚེས་བརྒྱད་ཀྱི་ཉིན་སློབ་དཔོན་བྱང་སེམས་ཚུལ་ཁྲིམས་ཀྱི་སྤྱན་སྔར་བཞུགས་ཏེ། འགྲེལ་བ་དོན་གསལ་དང་། ཕར་ཕྱིག་ཀྱི་ཊཱིཀྐ་ལུང་གི་སྙེ་མ་སོགས་ཐུགས་འཛིན་གནང་ཞིང་བཤད་སྦྱོང་ཞིབ་པ་མཛད་ནས་དགུང་ལོ་བཅོ་ལྔ་བ་ལྕགས་མོ་ལུག་གི་ལོ་ས་ག་ཟླ་བའི་ཉི་ཤུ་གཅིག་ལ་ཞྭ་ལུའི་མཐིལ་གྱི་འདུས་ཚོགས་དབུས་སུ་ཕར་ཕྱིན་གྱི་བཤད་གསར་གནང་།
དགེ་འདུན་རྣམས་ལ་བསྙེན་བཀུར་གྱི་སྟོན་མོ་རྒྱ་ཆེར་བསྒྲུབ་ཏེ་ཟླ་བ་ཕྱི་མ་ཚེས་འཕྲལ་ལ་ཨེ་ཝཾ་ཆོས་ལྡན་དུ་ཕེབས།
རྗེ་བཙུན་ཀུན་དགའ་བཟང་པོ་ལ་ལམ་འབྲས་སོགས

གསུང་ཆོས་རྒྱ་ཆེར་གསན་པས། རྗེ་དེིའ་བཀའ་ལས། ཁྱེད་བསྟན་པ་ལ་ཕན་པའི་དགེ་བཤེས་བཟང་པོ་གཅིག་ཡོང་པ་འདུག་པས་རེ་ཞིག་མདོ་ཕྱོགས་ཀྱི་སློབ་གཉེར་མ་དགོས། དེའང་བླ་མ་མཁྱེན་རབ་དབང་ཕྱུག་གི་ཕྱག་ཕྱིར་ཕྱིན་ན་ལེགས་པོ་འོང་གསུང་།
མཚན་མོ་ངོར་གྱི་ལམ་འབྲས་ལྷ་ཁང་དུ་བཞུགས་ནས་སྐུ་གཉེར་གྱི་སང་ཉིན་སྤོར་རྒྱུའི་མར་མེ་རྣམས་རྗེ་ཉིད་ཀྱི་དེ་ནུབ་སྤར་ནས་མར་མེ་བརྟག་པ་མཛད་པས་ཐམས་ཅད་རྒྱལ་མཚན་འདྲ་བ་བྱུང་པས་ཐུགས་དགྱེསདགེས་གྲགས་བྲོ་ཁྲབ་པའི་ལོ་རྒྱུས་གསུང་།
དགུང་ལོ་བཅུ་དྲུག་བཞེས་པའི་དུས་བཞད་གྲྭ་ཚང་ཆེན་མོར་ཆོས་རྗེ་མཁྱེན་རབ་དབང་ཕྱུག་གྲགས་པ་བཟང་པོའི་སྤྱན་སྔར་ཕེབས་ཏེ་ཕར་ཕྱིན་འདུལ་མངོན་སོགས་ལ་མཁས་པར་སྦྱངས།
དེ་དག་གི་རྒྱབ་ཆོས་མང་པོའི་ལུང་དང་། གཞན་ཡང་སྤྱོད་འཇུག །བསླབ་བཏུས། མདོ་ཀུན་ལས་བཏུས་སོགས་གསན། ཁྱད་པར་ཀུན་མཁྱེན་ནམ་མཁའ་བསོད་ནམས་པ་སློབ་ཆུང་དུ་བསྟེན་ནས་མདོ་ཕྱོགས་མཐའ་དག་བློ་གྲོས་ཀྱི་བུམ་པར་བསྐྱིལ་བ་མཛད།
སྟོན་ཆོས་ཀྱི་ཐོག་ཞིག་ལ་བཤད་དཔོན་ཚང་དུ་དཔོན་སློབ་ཐམས་ཅད་བྱོན་ནས། ཀུན་མཁྱེན་ནམ་མཁའ་བསོད་ནམས་པས་བརྒྱད་སྟོང་འགྲེལ་ཆེན་གྱི་བཤད་པ་གནང་བ་གསན་པའི་ཚེ།
མཚན་མོ་ཐུགས་ཡུལ་དུ་མི་བདེ་བའི་དོགས་པ་འགའ་ཤར་བྱུང་བས་ཐོ་རངས་ཀྱི་ཆར་ཀུན་མཁྱེན་ནམ་བསོད་པ་དེ་ཉིད་འཇམ་དབྱངས་སྨྲ་བའི་སེངྒེ་ཞིག་ཏུ་གྱུར་ནས།
ཁྱོད་ཀྱི་མི་བདེ་བ་རྣམས་ཁོ་བས་སེལ་བ་ཡིན་པས་ཁ་བཟེད་ཅིག་གསང་། ཞལ་དུ་ལྗགས་བརྐྱངས་པ་འདྲ་བ་ཞིག་ལ་རོ་མཆོག

དང་ལྡན་པ་གསོལ་རྒྱུ་ཡོད་པའི་ཉམས་ཞིག་བྱུང་སྟེ། དེ་ཀའི་མོད་ལ་ཐེ་ཚོམ་གྱི་མདུན་པ་ཐམས་ཅད་རང་གྲོལ་དུ་གྱུར། གསུང་རབ་མཐའ་དག་ལ་ཐོགས་པ་མེད་པའི་རྣམ་དཔྱོད་ཀྱི་རིག་རྩལ་རྫོགས་པ་བྱུང་ངོ་།
།སླར་ཡང་དགུང་ལོ་ཉི་ཤུ་རྩ་བདུན་པ་ལ་རི་ཕུག་ཏུ་ཕེབས་ནས། དུས་མཆོད་ཆེན་མོའི་སྐབས་བསྟན་པའི་རྣམ་གཞག་རྒྱས་པར་གནང་སྟེ་རབ་འབྱམས་སྨྲ་བའི་སེངྒེ་ཆེན་པོའི་མཚན་རྟགས་བཞེས། དགུང་ལོ་སུམ་ཅུ་སོ་བཞི་པ་ལྕགས་ཕོ་སྟག་གི་ལོ་ཧོར་ཟླ་ལྔ་བའི་ཚེས་ལྔ་ལ།
བཀྲ་ཤིས་ཀྱི་གཙུག་ལག་ཁང་རི་ཕུག་ཆོས་ཀྱི་ཕོ་བྲང་ཆེན་པོར་མཁན་པོ་སྔར་གྱི་རྗེ་བཙུན་འཁྲུལ་ཞིག་ཆེན་པོ་དེ་ཉིད་དང་ལས་ཀྱི་སློབ་དཔོན་སྐུ་ཞང་མཁྱེན་རབ་ཆོས་རྗེ།
གསང་སྟེ་སྟོན་པའི་སློབ་དཔོན་ཀུན་མཁྱེན་ཆོས་གྲུབ་དཔལ་བཟང་། གྲིབ་ཚོད་པ་གནས་བརྟན་རྒྱན་དར་བས་མཛད་ཅིང་། མདོར་ན་ཡོངས་སུ་འདྲིལ་བའི་དགེ་སློང་འདུལ་བ་འཛིན་པ་ཉི་ཤུའི་དབུས་སུ་རྗེ་རང་གི་སྐུའི་གཅུང་པོ་བླ་མ་ནོར་བུའི་དྲུང་དང་ལྷན་ཅིག་བསྙེན་རྫོགས་བཞེས་ཏེ་དགེ་སློང་གི་དངོས་པོར་གྱུར་ཏོ།
དེ་ལྟར་སྒོམ་པ་ཐོབ་ནས་བསྲུང་བྱའི་གནས་ཕྲ་ཞིང་ཕྲ་བའི་བར་ཐམས་ཅད་སྤྱན་གྱི་འབྲས་བུ་ལྟར་བསྲུང་པ་མཛད་པ།
ངེད་སྡོམ་པ་བླངས་ཚུན་ཆད་ལྟུང་བས་གོས་མ་མྱོང་ཞེས་རྗེ་རང་གིས་དངོས་སུ་ཞལ་གྱིས་བཞེས་ཀྱིན་ཡོན་འདུག་པས་སྐྱབས་སུ་མཆི་བ་དེར་གདའ་འོ།
།གཞན་དུ་ན་སྡོམ་པ་བསྲུང་རྒྱུའི་གོང་དུ་བསྲུང་བྱ་ངོ་ཤེས་པ་ཡང་ཤིན་ཏུ་དཀའ་ཞིང་། དེ་ཡང་འདུལ་བའི་དབང་དུ་བྱས་ནས་སོ་ཐར་རིགས་བརྒྱད་ཀྱི་ནང་ཚད་ཚངས་སྤྱོད་དགེ་བསྙེན་མན་ཆད་བུད་མེད་དང་མ་བྲལ་ཞིང་།
དེ་ཡན་ཆད་བུད་མེད

དང་བྲལ་བས་རྩ་བཞིན་སྡོམ་དགོས་པ་ཞིག་ནི་དེ་དུས་ནས་འབྱུང་། དེའི་སྟེང་དུ་བར་མ་རབ་འབྱུང་དང་དགེ་ཚུལ་གྱི་སྡོམ་པ་བླང་ཟེར་ཡང་བསྲུང་བྱ་དེ་ཀ་མ་གཏོགས་ཡན་ལག་གི་བསྲུང་བྱ་སོ་སོའི་ངོས་འཛིན་ཙམ་ཡང་མི་དགོས་པ་ཞིག་དང་།
དེ་ནས་དགེ་སློང་བསྒྲུབ་པ་ཡིན་ཟེར་ཡང་བསྲུང་བྱ་གོང་གི་དེ་ཀ་མ་གཏོགས། ལྷག་མ་བཅུ་གསུམ། སྤང་ལྟུང་སུམ་ཅུ། འབའ་ཞིག་པ་དགུ་བཅུ། སོ་སོར་བཤགས་པ་བཞི། ཉེས་བྱས་བརྒྱ་དང་བཅུ་གཉིས་དག་ལ་རྟོག་འཇུག་ཙམ་ཡང་བྱེད་མི་དགོས་པ་ཞིག་ད་ལྟའི་ཆོས་གཟུགས་རང་ཅག་ཁོ་ན་མ་ཟད།
གནས་དུས་ཀྱི་གྲགས་ལྡན་མང་པོ་ལ་ཡང་ཞིབ་ཏུ་བརྟགས་ཚེ་ཡོང་གིན་ཡོད་པ་འདྲ། དེ་འདྲ་བ་ནི་སྡོམ་པ་དགེ་ཚུལ་སློང་ཡིན་པར་འདོད་ཀྱང་།
བསྲུང་བྱ་ཚངས་སྤྱོད་དགེ་བསྙེན་ལས་མ་བསྲུང་པས། ཐུགས་སྲས་ལོ་ཙཱ་བ་ཆེན་པོས་སྟོན་པའི་ཞུ་ཡིག་ལས། རྩ་བཞི་སྡོམ་ཀྱང་ལྷག་མ་ལ་སོགས་བག་ཡངས་སྤྱོད་ཅིང་བླང་དང་དོར་བ་བྱ་བ་མི་ཤེས་དགེ་སློང་ཡིན་ཞེས་བདག་ལ་བསྟོད།
།ཅེས་དགེ་སློང་དུ་འདོད་པ་ཧ་ཅང་ཐལ་ཆེ་བ་ཡིན་ཚུལ་གསུངས། བོད་འདིར་གླེང་དར་མས་སངས་རྒྱས་ཀྱི་བསྟན་པ་བཅོམ་དུས་ལྷ་ལུང་དཔལ་གྱིས་རྡོ་རྗེས་ཐུགས་སྙིང་རྗེ་ཆེན་པོས་ཁོ་རང་བསད།
དེ་རྗེས་ཁྱིམ་པ་འགའ་ཞིག་གིས་བཙུན་པ་བཅོས་ཏེ་སྔོན་གྱི་ལྷ་ཁང་རྙིང་པའི་གྱང་རིས་སུ་གནས་བརྟན་བཅུ་དྲུག་བྲིས་པ་ལ་དཔེ་བྱས་ནས་སྐྲ་བྲེགས་ཤིང་ཤམ་ཐབས་ཀྱང་སྔོ་དམར་སེར་གསུམ་བརྩེགས་མ་གྱོན།
སྟོག་འགག་གི་གོང་པ་དག་ཀྱང་དཀར་པོ་བྱས་ལག་ཏུ་སྤོས་ཕོར་བཟུང་ལ་མིང་གནས

བརྟན་དགྲ་བཅོམ་པ་བཏགས་པ་ཡིན་སྐད། དེ་དག་གིས་དབྱར་གནས་ཕྱེད་ཟེར་ནས་ཟླ་བ་རེ་ཙམ་བུད་མེད་དང་ལྷན་ཅིག་མི་ཉལ་བར་བྱེད། དེ་ནས་དགག་དབྱེ་བྱེད་ཟེར་ནས་བུད་མེད་དང་ཉལ་བ་བྱུང་སྟེ། དེ་དང་ཆ་འདྲ་བར་མ་དགོངས་པའི་ཉེན་ཡང་མི་འདུག
།བསྟན་པ་ཕྱི་དར་གྱི་ཐོག་མ་ལ་ཡང་རཱ་ཆེན་ལོ་ཙཱ་བ་དགེ་སློང་རྡོ་རྗེ་གྲགས་པ་གསང་སྔགས་ལ་མཁས་ཤིང་གྲུབ་པ་བརྙེས་པའི་སྐྱེས་བུ་དམ་པར་གྱུར་པ་ནི་རྩོད་པ་དང་བྲལ་བ་ཞིག་ཡིན།
ཁོང་གི་དྲག་པོ་མངོན་སྤྱོད་ཀྱི་འཕྲིན་ལས་བཅོལ་ནས་མི་མང་པོ་བསྒྲལ་བ་དང་། ཆས་ཡང་བཀག་མེད་དུ་གསོལ་ཞིང་རིགས་ཀྱི་སྲས་བསྐྲུན་པར་མཛད་པ་གྲགས་ཆེ། དེ་ཙམ་མདད་ནས་འདུལ་འཛིན་དུ་ཞལ་གྱི་མ་བཞེས་ན་སྐྱོན་ཅི་ཡང་མ་མཆིས་ཏེ།
མདོ་དག་ལས། ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། །དེ་ནི་བུ་རམ་ཤིང་བའི་ཞིང་ལ་ཕན། །དེ་བཞིན་བྱང་ཆུབ་སེམས་དཔའི་ཉོན་མོངས་ལུད། །དེ་ནི་སངས་རྒྱས་ཆོས་རྣམས་བསྐྱེད་ལ་ཕན།
།ཅེས་སྔགས་བླ་མེད་ཙམ་དུ་མ་ཟད་ཕར་ཕྱིན་ཐེག་པའི་སྐབས་ན་ཡང་། གང་ཟག་ཁྱད་པར་ཅན་ལ་དམིགས་བསལ་ཡོད་པར་གསུང་། རཱ་ཆེན་ཁོང་གིས་འདུལ་འཛིན་དུ་ཞལ་གྱི་བཞེས་ནས་བསྙེན་རྫོགས་ཀྱི་མཁན་པོ་གནང་བས།
ཆོས་རྗེ་ཐམས་ཅད་མཁྱེན་པ་བུ་སྟོན་ཆེན་པོས། ཀྱེ་མ་གངས་རིའི་ཁྲོད་འདི་ན། །མཁན་སློབ་ཁྱིམ་པས་བྱེད་པ་དང་། །ཅེས་སོགས་གསུང་ནས་ཐུགས་ཤིན་ཏུ་ཡང་བའི་གནས་སུ་མཛད་པ་ཡིན་ནོ།
།ད་ནི་དཀྱུས་ལ་འཇུག་སྟེ། དེ་ཡང་རྗེ་ཉིད་ཀྱི་དགུང་ལོ་སོ་ལྔ་པ་ལ་དབུས་སུ་ཕེབས་པའི་ལམ་ཞོར་འབྲས་ཡུལ་སྐྱེད་ཚལ་དུ་རོང་སྟོན་ཤེས་བྱ་ཀུན་རིག་གི་བུ

ཆེན་ཀུན་མཁྱེན་སངས་རྒྱས་འཕེལ་བའི་དྲུང་དུ། ཚད་མ་རྣམ་འགྲེལ། འབུམ་རྒྱས་འབྲིང་བསྡུས་གསུམ་རྣམས་ཀྱི་བཤད་ལུང་སྟབས་གཅིག་ཏུ་གསན། རིམ་གྱི་མཁས་པའི་ཆོས་གྲྭ་གསང་ཕུ་ནེའུ་ཐོག་ཏུ་ཕེབས་གླིང་སྨད་ཀྱི་པཎྜི་ཏ་ཆོས་རྗེ་ཡོན་ཏན་རྒྱ་མཚོ་ལ་བརྟེན་ནས་སླར་ཡང་སྐྱར་སྦྱང་གི་ཚུལ་དུ།
ཕར་ཚད་ཀྱི་གཞུང་མཐའ་དག་ལ་ཐུགས་གཉེར་མཛད། དེ་ནས་འབྲས་སྤུངས་སུ་ཐེགས་ནས་སློབ་དཔོན་ལྡན་མ་པ་ལ་དབུ་མ་རྩ་བ་ཤེས་རབ།
དབུ་མ་ལ་འཇུག་པ་རིག་པ་དྲུག་ཅུ་པ། སྟོང་ཉིད་བདུན་ཅུ་པ། ཞིབ་མོ་རྣམ་དག །རྩོད་བཟློག་རྣམས་གསན། དེའི་སྐབས་ཤིག་བླ་མ་བྱང་སེམས་དེ་མོ་ཐང་པའི་སྙན་པ་གསན་པས་ཐུགས་འཕྲོག་པ་བྱུང་རུང་།
འཕྲལ་རི་བོ་དགེ་ལྡན་དུ་ཕེབས་ནས་དེར་བ་སོ་ཆོས་རྗེ་ཁྲི་ལ་བཞུགས་པ་དང་དུས་མཚུངས་པས་དེ་ཉིད་སོགས་མཁས་པ་འགའ་ལ་གཏུགས་ཏེ། རྗེ་བཙོང་ཁ་བའི་དབུ་མའི་སྐོར་ལ་རང་བཞེད་ཀྱི་བཤད་སྲོལ་བྱུང་བ་རྣམས་ལེགས་པར་གཟིགས་དགོས་དགོངས་ཀྱང་།
ཐོ་རངས་མནལ་ལམ་དུ་བུད་མེད་གཅིག་ན་རེ། དགེ་བའི་བཤེས་གཉེན་པ་མྱུར་དུ་མངོན་པར་རྫོགས་པ་སངས་རྒྱ་བར་འདོད་ན་བྱང་ཆུབ་སེམས་བསྒོམ་པར་བྱའོ།
།དེ་ཁོ་ན་ལ་གཅེས་སྤྲས་སུ་བྱའོ། །ཞེས་བྱ་བ་ཁོ་ན་བཤད་གདའ་བས་དེ་དགོངས་སམ། ཟེར་བ་དང་མནལ་སད་པས་དགེ་ལྡན་དུ་ཕེབས་འགྲུལ་གཤོལ་ཏེ་དེ་མོ་ཐང་དུ་ཤར་རྒྱག་ཕེབས། དེ་སྐབས་ནམ་ཟླ་དགུན་པོ་ཡིན་པས་ཆུ་འཁྱག་གི་ལམ་ཞིག་ལ་སྔ་དྲོ་ཐོགས་ཐག་རྒལ་ནས་འབྱོན

དགོས་པ་ཞིག་བྱུང་སྟེ། ཞབས་ལ་འཁྱག་པ་རྐེ་འཁོར་ལྟ་བུར་ཆགས་ཞིང་ཞབས་འབྲིང་པ་གཅིག་ཡོད་པ་དེས་སྨྲེ་ངག་དྲག་པོ་བཏོན་པས། ཉིད་ཀྱི་ཞལ་ནས། སྤྱོད་འཇུག་ལས། ཉ་པ་གདོལ་པ་ཞིང་པ་ལ་སོགས་པ། །རང་གི་འཚོ་བ་ཙམ་གྱི་དོན་དུ་ཡང་།
།གྲང་དང་ཚ་ལ་སོགས་པའི་གནོད་བཟོད་ན། །འགྲོ་བའི་དོན་དུ་བདག་ལྟས་ཅི་མི་བཟོད། །ཅེས་གསུངས་པ་ལྟར་ཆོས་ཕྱིར་གྲུབ་ཐོབ་གོང་མ་རྣམས་ཀྱི་དཀའ་བ་ཅི་ཙམ་སྤྱད་འདུག་ལྟོས་དང་གསུང་།
ཞལ་གདམས་མང་པོའི་སྒོ་ནས་ལམ་བསྟུངས་ཏེ་འཁྲིད་པ་གནང་། དེ་ཡང་བླམ་མ་དེ་ཐང་པ་ཆེན་པོ་སྐུ་མཚམས་དམ་པོ་ལ་བཞུགས་ནས་གཞན་ལ་མཇལ་ཁ་གནང་གིན་མི་འདུག་ནའང་། རྗེ་ཉིད་ཕེབས་རྒྱུའི་ནུབ་མོ་འོད་གསལ་དུ་རྗེ་བཙུན་སྒྲོལ་མ་ན་བཟའ་དར་གྱི་བུན་བུན་བྱས་ནས།
ཁྱེད་ཀྱི་ཚེ་རབས་མང་པོའི་གོང་ནས་རྗེས་སུ་བཟུང་བའི་བྱང་ཆུབ་སེམས་དཔའ་གཅིག་སང་ཉིན་འབྱོན་པ་ཡོད་ཅེས་ལུང་བསྟན་བྱུང་བའི་རྐྱེན་གྱིས་ནང་པར་ཉེ་གནས་ལ་ཡང་།
དེ་རིང་སར་གནས་ཀྱི་བྱང་ཆུབ་སེམས་དཔའ་ཞིག་འདིར་འབྱོན་ཀྱིན་ཡོད་འདུག་པས། གསོལ་བ་ཞབས་ཏོག་བཟང་པོའི་གྲབ་ཀྱིས། ངེད་དང་དེ་འཕྲལ་མཇལ་དགོས་པའི་བསྒུག་ཏུ་མ་སྟེར་གསུང་།
ཉེ་གནས་དེས་ཀྱང་གྲབ་ཟིན་པ་དང་རྒྱང་ནས་བལྟ་ཞིང་བསྒུག་ཅིང་སྡད་དེ་འདུག། དེར་རྗེ་དཔོན་སློབ་གཉིས་ཀྱིས་ཀྱང་གུང་ཚིགས་སྔ་བ་ལ་ཕེབས་ཏེ་དེ་འཕྲལ་མཇལ། བླ་མའི་ཞལ་ནས།
ལམ་བར་ལ་འོ་རྒྱལ་ཆེན་པོ་བྱུང་ནའང་འདིར་ཕེབས་བགོ་བཅད་བཀའ་དྲིན་ཆེ་གསུང་བ་སོགས་དགེས་པ་མུ་མེད་པས་སྐྱན་གྱི་འབྲས་བུ་ལྟར་བཅོས

སོ་། །དེར་ཐེག་པ་ཆེན་པོ་བློ་སྦྱོང་དང་འབྲེལ་བའི་ཟབ་ཆོས་རྣམས་རྫོགས་པར་གསན་ཏེ་དུས་དེ་ཉིད་དུ་བདག་གཞན་བརྗེ་བའི་བྱང་ཆུབ་ཀྱི་སེམས་རིན་པོ་ཆེ་ཐུགས་རྒྱུད་ལ་སྤུངས་པ་བཞིན་དུ་གྱུར་པས་ཆོས་རྗེ་དེ་ཐང་པ་དེ་ཉིད་བཀའ་ྲདིན་ཆེ་བའི་བླ་མ་ཞིག་ཏུ་ཡང་མཛད།
དེ་ཐང་དགོན་པར་བཞུགས་རྩིས་གནང་ཡང་ཡུམ་གྱི་ཡི་གེ་ནན་ཆེས་པ་བསྐུར་བས་སླར་གཙང་དུ་ཕེབས། རྗེ་བཙུན་དམ་པ་འཁྲུལ་ཞིག་ཚུལ་ཁྲིམས་རྒྱལ་མཚན་གྱི་དྲུང་དུ་ཐེག་པ་ཆེན་པོའི་སེམས་བསྐྱེད་ཀྱི་ཆོ་ག་ཆོས་རྗེ་ཐམས་ཅད་མཁྱེན་པ་ནས་བརྒྱུད་པ་རྒྱལ་སྲས་དངུལ་ཆུ་བའི་ཡི་གེའི་སྟེང་ནས་གསན།
ཕར་ཕྱིན་ལུང་སྙེ་མའི་བཤད་པ། སྤྱོད་འཇུག་གི་བཤད་པ་དེའི་ཊཱིཀྐ་བུས་མཛད་པའི་ལུང་།
འདུལ་བ་ལ་གཅེས་པའི་གཞུང་བརྒྱད་ཀྱི་བཤད་ལུང་སྒྲགས་མ། བདེ་གཤེགས་སྙིང་པོའི་མཛེས་རྒྱ་དང་། མདོ་ཕྲན་མང་པོའི་ལུང་སོགས་རྒྱུ་མཚན་ཉིད་ཐེག་པའི་ཆོས་སྐོར་མང་པོ་དང་།
གཤེད་དམར་ལྷ་ལྔ། འཇིགས་བྱེད་ཞེ་དགུ་མ། གསང་འདུས་མི་བསྐྱོད་པ་རྣམས་ཀྱི་དབང་བཀའ། གཞན་ཡང་རྗེས་གནང་སྒྲུབ་སྐོར་སྣ་ཚོགས་དང་བཅས་པ་གསན་ནོ། །ཀུན་མཁྱེན་ཆོས་གྲུབ་དཔལ་བཟང་པོའི་དྲུང་དུ་ཕར་ཕྱིན།
འགྲེལ་པ་དོན་གསལ། ཚད་མ་རྣམ་ངེས། འདུལ་བ་མདོ་རྩ། མངོན་པ་ཀུན་ལས་བཏུས། བཀའ་གདམས་གཞུང་དྲུག་དང་། གསང་འདུས་པའི་རྒྱུད་ལེའུ་བཅུ་བདུན་མ་དང་། ཉེར་གཅིག་པ་དང་།
མཐའ་དྲུག་རབ་གསལ། འགྲེལ་པ་སྒྲོན་གསལ། ལྷ་མོ་བཞི་ཞུས། སྒྲུབ་ཐབས་མདོར་བྱས་སོགས་རྒྱ་གཞུང་མང་པོ་དང་། འགོས་ཀྱི་སྟོང་ཐུན

སོགས་དང་ཚེ་དཔག་མེད་ལྷ་དགུའི་དབང་གསན། ཆོས་རྗེ་མཁན་ཆེན་རིན་པོ་ཆེ་བཤེས་གཉེན་བཟང་པོ་རྒྱལ་མཚན་དཔལ་བཟང་པོའི་དྲུང་དུ་ཕྱག་རྡོར་འགྲོ་བཟང་གི་དབང་དང་དེའི་རྒྱ་གཞུང་མང་པོའི་ལུང་། རྣམ་སྲས་ཀྱི་རྗེས་གནང་ལས་ཚོགས་མན་ངག་སྣ་ཚོགས་དང་བཅས་པ་གསན།
ཤར་ཆེན་ཡེ་ཤེས་རྒྱ་མཚོའི་དྲུང་དུ། དོན་ཞགས། རྣམ་འཇོམས་དཀར་པོ་སོགས་ཀྱི་དབང་བཀའ་དེ་དག་གི་ཆོས་སྐོར་མང་པོའི་ལུང་གསན། རྡོ་རྗེ་འཆང་མཁྱེན་རབ་ཆོས་རྗེའི་དྲུང་དུ་དཔལ་དུས་ཀྱི་འཁོར་ལོའི་དབང་བཤད་མན་ངག་དང་བཅས་པ།
གསུང་འདུས་འཕགས་ལུགས། ཡེ་ཤེས་ཞབས་ལུགས། འཇིག་རྟེན་དབང་ཕྱུག་དང་བཅས་པའི་དབང་དང་རྒྱུད་འགྲེལ་གྱི་བཤད་པ།
མན་ངག་རིམ་ལྔ་དམར་འཁྲིད། གསེར་སྡིངས་པའི་ནག་འཁྲིད་སྐོར་སོགས་གསང་འདུས་སྐོར་གྱི་ཆོས་བཀའ་རྗེ་དེ་ཉིད་ལ་མངའ་བ་ཕལ་ཆེར་དང་། གཞན་ཡང་གཤེད་སྐོར་ཡོངས་རྫོགས། ལོ་ནག་གི་དྲིལ་གསུམ། དབང་རྩེ་དབྱིངས་གསུམ་སོགས་ཀྱིས་མཚོན་པས་མདོར་ན་རྒྱུད་སྡེ་བཞི་དང་འབྲེལ་བའི་དབང་བཀའ།
བཤད་བཀའ་མན་ངག་གི་འཁྲིད། དེ་དག་གི་རྒྱབ་ཆོས་རྒྱ་བོད་ཀྱི་ཡིག་ཆ་དུ་མ་དང་ཁྱད་པར་ཐམས་ཅད་མཁྱེན་པ་ཡབ་སྲས་རྣམས་ཀྱིས་མཛད་པའི་གསུང་རབ་མཐའ་དག་གི་ལུང་སོགས་ཟབ་ཆོས་ཤིན་ཏུ་མང་བ་གསན།
འཁྲིད་རྣམས་ཀྱང་མྱོང་འཁྲིད་ཁོ་ན་མཛད་ཅིང་། ཁྱད་པར་སྦྱོར་དྲུག་ཨུ་རྒྱན་བསྙེན་བསྒྲུབ་སོགས་དུས་འཁོར་གྱི་རྫོགས་རིམ་རྣམས་དང་།
གསང་བ་འདུས་པ་རིམ་ལྔ་སོགས་ཟབ་བཞེས་མཛད་པས་དེ་དང་དེའི་ལམ་གྱི་དྲོད་རྟགས་ཕག་ཆེར་དུས་དེར་རྫོགས་ནས་ཟུང་འཇུག་བདེ་བ་ཆེན་པོའི་ཡེ་ཤེས་ཀྱི་རྟོགས

པ་བརྙེས་པའི་ཚུལ་ནི། རྣམ་ཐར་གསོལ་འདེབས་ལས། སྦྱོར་དྲུག་སྤྲོས་མེད་རིམ་པ་ལྔ་སོགས་ཀྱིས། རྡོ་རྗེའི་ལམ་ལ་གནང་དུ་བསྣུན་པའི་ཚེ། །མཐའ་གཉིས་ཀུན་སྤངས་བདེ་སྟོང་དབྱེར་མེད་པའི། །ཟུང་འཇུག་མངོན་དུ་གྱུར་ལ་གསོལ་བ་འདེབས།
།ཞེས་འབྱུང་བ་ལྟར་རོ། །དེ་ནས་བུ་སློབ་ཡང་མང་དུ་འདུས་པར་བརྟེན། སློབ་གཉེར་བ་གྲྭ་པ་བརྒྱད་ཅུ་སྐོར་ཞིག་ཕྱག་ཕྱིར་འཁྲིད་ནས་བཞང་གྲྭ་ཚང་ཆེན་མོར་ཕེབས། དེར་ཆེན་བློ་གྲོས་རིན་ཆེན་གདན་སར་བཞུགས་འདུག་པས།
རྗེ་ཉིད་ནས་གྲྭ་ཚང་ཆེན་མོའི་ཟུར་འཆད་པ་མཛད་དེ། ཐོག་མར་ཕར་ཕྱིན་གྱི་སྤྱི་དོན། གཞུང་དོན་སོགས་མཁྱེན་རབ་དབང་ཕྱུག་ཡབ་སྲས་ཀྱི་དགོངས་དོན་སོ་སོར་བཀྲལ་ནས་བཤད་པ་གནང་།
དེའི་ཞེ་བཞད་པོ་དང་། ཤངས། སྣར་ཐང་། རྟ་ནག ཉང་སྟོད་སོགས་ནས་འོང་བའི་བློ་གསལ་གྱི་གྲྭ་སློབ་ཡང་ཚན་ཆེར་འདུས་ཏེ། དེ་དག་སོ་སོའི་བློ་རབ་འབྲིང་ཐམས་ཅད་དབྱེ་བས་སྐབས་སུ་གང་བབ་ཀྱི།
ཁ་དོག་དཀར་དམར་རྩི་བ་ནས་བཟུང་། ཕར་ཚད་དབུ་གསུམ། འདུལ་མཛོད་རྣམ་གཉིས་སོགས་གཞུང་ཆོག་བར་ཞལ་གྱི་བཞེས་ནས་ཕེབས་ཀྱང་། མཚན་ལམ་དུ་བསྟན་བསྲུང་མ་ཆེན་མོ་བྱོན་ནས་ཁྱེད་འདིར་མ་བཞུགས་ཤིག
།བཞུགས་ན་ས་ཆས་ཀ་ཐམས་ཅད་ངས་ཁྱེར་འགྲོ་བ་ཡིན་གསུང་དྲེའུ་ལ་བསྐལ་ནས་ཐེག་པ་སོགས་བྱུང་ཞིང་། སྐུ་ཁམས

ཀྱང་ལོག་པས་རྟ་ནག་ཏུ་བཞུགས་པའི་ཐུགས་འདུན་གཤོལ་ནས་ཞྭ་ལུར་ཕེབས། མོན་རྫོང་རས་པ་ཟླ་བ་རྒྱལ་མཚན་གྱི་སྤྱན་སྔར་ཕེབས་ནས་མར་མི་ཡབ་སྲས་ཀྱི་ཐུགས་བཅུད་རྗེ་འབའ་ར་བ་ཆེན་པོ་སྐྱེས་མཆོག་རྒྱལ་མཚན་དཔལ་བཟང་ལ་བཀའ་བབ་པའི།
ཕྱག་ཆེན། ནཱ་རོ་ཆོས་དྲུག་སོགས་དང་མཁས་གྲུབ་ཁྱུང་པོའི་ཟབ་ཆོས་རྩ་བ་ནི་གུ་ཆོས་དྲུག །སྡོང་པོ་ཕྱག་རྒྱ་ཆེན་པོ། ཡལ་གལ་ལམ་ཁྱེར་རྣམས་རྣམ་གསུམ། མེ་ཏོག་མཁའ་སྤྱོད་དཀར་དམར།
འབྲས་བུ་འཆི་མེད་འཕྱུག་མེད་ཀྱི་སྐོར་རྫོགས་པར་གསན་ནོ། །དེ་ཡང་རྒྱལ་བའི་གསུང་རབ་ཀྱི་དོན་རྣམས་ཐོས་བསམ་གྱི་གཏན་ནས་ཕབ་ཀྱང་རྩེ་གཅིག་ཏུ་ཉམས་སུ་མ་བླངས་ན་འབྲས་བུ་སངས་རྒྱས་ཟེར་བའི་སྒྲ་བོ་ཆེ་དེ་མི་ཐོབ་པར་དགོངས།
དགུང་ལོ་བཞེ་བཅུ་ཞེ་དགུ་བ་ཤིང་མོ་སྦྲུལ་གྱི་ལོ་ཉིད་རང་གི་བུ་སློབ་དཀའ་བཅུ་པ་རིན་ཆེན་བསོད་ནམས་རྣམ་རྒྱལ་ལ་འཆད་ཉན་གྱི་འཁུར་ཕོག །རྗེ་རང་བྱ་བྲལ་མཛད་ནས་ལྕགས་ཀྱི་ཕུ་ནུ་བསྟོད་ནུ་གྱེན་ལུང་བདེ་བ་ཅན་ཞེས་བྱ་བའི་རི་ཁྲོད་དབེན་པ་ཞིག་ཡོད་པ་དེར་ཕེབས་ནས་བསྒྲུབ་པའི་དམ་བཅའ་མཛད་པ་འདི་ལྟར།
རང་བཞིན་ཉམས་དགའ་གཞན་གྱི་འཚེ་བ་མེད།
།ཆུ་དང་འོ་མ་འབྲས་ཁུའི་འབྱོར་བ་ཡོད། །ཆགས་དང་སྡང་བའི་གཏམ་ཡང་མ་ཐོས་པའི། །དབེན་པའི་གནས་འདིར་ཁོ་བོ་ཡིད་རབ་སྤྲོ། །དད་དང་འདུན་པས་བསྒྲུབ་པ་གཙོ་བོར་བགྱིད། །ཆོས་དང་ཆོས་མིན་བླང་དོར་མ་འཛོལ་བར།
།ལེ་ལོ་རྣམ་གཡེང་དབང་དུ་མི་བཏང་ཞིང་། །བླ་མའི་དྲིན་གྱི་འཚོ་བའི་གདམས་ངག་རྣམས། །སྦྱོར་བ་དཔྱིད་ལས་ལམ་གྱི་གཞི་བཟུང་ནས། །དངོས་གཞི་དབྱར་ལས་ལྟ་བུར་ཉམས་ས་བླངས། །དེ་ཡང

རྒྱུ་མེད་འབྲས་བུ་རི་བོང་རྭ། །སྔ་མ་སྔ་མའི་ཉམས་མྱོང་མཐར་ཕྱིན་བྱ། །ཞེས་གསུངས་ཏེ་སྐུ་མཚམས་དམ་པར་བཅད་ནས་ལོ་བདུན་གྱི་བར་ཉེ་གནས་མ་གཏོགས་སུ་ལའང་མཇལ་ཁ་མེད་ཅིང་རྩེ་གཅིག་ཏུ་བསྒྲུབ་པ་ལ་བཞུགས་སོ།
།དེ་ནས་ཆུ་ཕོ་བྱི་བའི་ལོའི་དབྱར་སོས་ཀྱི་དུས་ལ་བབ་པ་ན་རྒྱབ་རིའི་རྩེ་ལ་ཉིན་མོའི་རྣལ་འབྱོར་སྐྱོང་དུ་རེས་འགའ་ཙམ་པེབས། གནས་དེ་ཉིད་དུ་ཐུགས་དམ་འཕེལ་ཞིང་ཁྱད་པར་སྣོད་བཅུག་ཀྱི་སྣང་བ་སྣ་ཚོགས་འདི་དག་པ་རབ་འབྱམས་འབའ་ཞིག་མ་གཏོགས་འཀྲུལ་སྣང་ཨ་འཐས་སུ་ཡེ་མི་འཆར་བ་ཞིག་བྱུང་གསུང་།
དེ་ཡང་རྣམ་ཐར་གསོལ་འདེབས་ལས། དག་པའི་ཡེ་ཤེས་སྣང་བ་ལས་བྱུང་བའི། །རིན་ཆེན་དུ་མ་ལས་གྲུབ་གཞལ་ཡས་ཁང་།
།ཆོས་ཀྱི་ཡི་གེས་མཚན་པ་ནམ་མཁའི་ཁམས། །གང་བར་གཟིགས་པའི་ཞབས་ལ་གསོལ་བ་འདེབས། །དེ་ནས་བཟུང་སྟེ་འོད་ཀྱི་སྣང་བ་ལས། །ལེགས་པར་གྲུབ་པའི་སངས་རྒྱས་བྱང་ཆུབ་སེམས།
།ཆ་ཤས་ཡོངས་རྫོགས་ཤིན་ཏུ་མཛེས་པའི་སྐུ། །མངོན་སུམ་གཟིགས་པའི་ཞབས་ལ་གསོལ་བ་འདེབས། །དབང་པོའི་གཞུ་ལྟར་ཡིད་འོང་སྤྲིན་དབུས་ནས། །རྟ་བདག་བརྒྱད་ཀྱི་བསྐོར་བའི་རྣམ་ཐོས་སྲས། །རིངས་བར་ཚུར་བྱོན་བཀའ་སྡོད་ཞལ་བཞེས་པའི།
།མཐུ་སྟོབས་རྨད་དུ་བྱུང་ལ་གསོལ་བ་འདེབས། །མཆོག་ཟུང་གཅིག་དང་གནས་བརྟན་བཅུ་དྲུག་གིས། །ཡོངས་བསྐོར་ཐུབ་པའི་དབང་པོ་གསར་མདོག་ཅན། །སྤྲིན་བྲལ་མདུན་གྱི་ནམ་མཁའི་དབྱིངས་སུ་བྱོན།
།བྱིན་རླབས་ལུང་བསྟན་བརྙེས་ལ་གསོལ་བ་འདེབས། །ཞེས་འབྱུང་བའི་དེ་དག་གི་དོན

ནི་། ལན་ཅིག་འཛམ་བུའི་གླིང་གི་ཞིང་འདིའི་ཁང་ཁྱིམ་རི་རབ་ལ་སོགས་པ་ཐམས་ཅད་དབྱིངས་སུ་དག་པའི་ནང་ན་རྒྱུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་ཆེན་པོ་ཕྱི་བལྟས་ནང་གསལ་གྱི་དབུས་སུ་རྒྱུད་སྡེ་བཞིའི་ལྟ་ཚོགས་ཐམས་ཅད་གསལ་ལམ་འདྲེས་པ།
ངོ་བོ་གཅིག་ལ་རྣམ་པ་ཐ་དད་རྒྱུད་སྶདེ་གང་དང་ལྷ་གང་དུ་བལྟས་པ་དེ་དང་དེར་འཆར་བ། ལྷ་དེ་དག་གི་དྲུང་ན་རྗེ་རང་གི་སྐུ་ཡང་དེ་སྙེད་དུ་གྱུར་ནས་བྱང་ཆུབ་ཏུ་སེམས་བསྐྱེད་པ་དང་།
དེའང་ལེན་པ་སོགས་རྒྱུད་སྡེ་གོང་འོང་དང་མཐུན་པ་སོ་སོ་དུས་གཅིག་ལ་གྲུབ་པ་ཤིན་ཏུ་ཡ་མཚན་པ་གཅིག་བྱུང་སྟེ། དེ་ནས་བཟུངས་ཐུགས་ཡུལ་དུ་མི་བདེ་བའི་རྣམ་པ་ནམ་བྱུང་རས་ཀྱི་སངས་རྒྱས་བྱང་སེམས་ཀྱི་སྐུའི་གཟིགས་སྣང་རེ་ངེས་པ་ཅན་དུ་འོང་ཞིང་དེས་སེལ་བར་འགྱུར་གསུང་།
ཡང་སྐབས་ཤིག་རྒྱབ་རིའི་རྩེ་ན་འབུམ་པ་གོག་པོ་གཅིག་འདུག་པའི་རྩར་ཉིན་མོའི་རྣལ་འབྱོར་སྐྱོང་གིན་བཞུགས་པས་བྱང་ངོས་ཀྱི་ནམ་མཁའ་ནས་ཚུར་སྤྲིན་ཆེན་པོ་གཅིག་ལྡིང་ཡོང་པ་འདྲ་ཞིག་ལ་སེངྒེ་དཀར་མོའི་སྟེང་ན་རྣམ་ཐོས་སྲས་སྐུ་ཉི་མ་འབུམ་གྱི་གཟི་བརྗིད་དང་ལྡན་པ་རྟ་བདག་བརྒྱད་ཀྱི་བསྐོར་བ་ལྕགས་ནང་གི་ལུང་པར་མི་གཤོང་བ་ཙམ་གཟིགས་པ་བྱུང་།
ཡང་ལན་གཅིག་རྣམ་ཐོས་སྲས་སྐུ་སྔར་དང་འདྲ་བ་ལ་ཆིབས་ད་འཁོར་མེད་པའི་ཞབས་ཐང་གི་རྣམ་པ་ཅན་ཕྱག་ཏུ་ཞྭ་ལུའི་ཚོགས་དུང་ཁྱེར་ནས་ཁྱེད་གདན་འདྲེན་ལ་ཡོང་བས་འབྱོན་དགོས་ཟེར་བརྡ་བྱེད་པ་ཞིག་བྱུང་བས་ཅི་ཡིན་ནམ་དགོངས་པ་འཁྲུངས་ཏེ།
དེའི་སྐབས་ཞྭ་ལུར་མཁན་ཆེན་འཇམ་དབྱངས་པ་ཞི་བར་གཤེགས་ནས་གྲོས་པ་ཐམས་ཅད་ཀྱི་རྗེ་ཉིད་གདན་སར

སྤྱན་འདྲེན་ཞུ་བར་ཐག་བཅད་པ་ཡིན་ལོ། །དེ་ནས་ཤིང་ཕོ་སྟག་གི་ལོ་ཟླ་བ་གསུམ་པའི་ཚེས་བཅོ་ལྔའི་ཉིན་ཞྭ་ལུ་བའི་ཆེན་པོ་ཁྲི་ལྷོ་བ་སློབ་དཔོན་ཆོས་རབ་པ་དང་། ཆེན་པོ་ཁྲི་བྱང་མ་དྲུང་རྒྱལ་པ་གཉིས་ཀྱིས་མཚོན་བླ་མ་ལས་སྣེ་ཁག་སྒྲུབ་གནས་དེ་ཉིད་དུ་འོང་ནས་གདན་སར་ཕེབས་དགོས་པའི་གསོལ་འདེབས་དང་སྦྲགས་ཞུ་རྟེན་ཕུལ་བས།
རྗེའི་བཀའ་ལས། ངེད་སྤྱིར་ན་སོ་རྒས། ཁྱད་པར་དེང་སང་སྡེ་དགོན་ཆེན་པོ་འཛིན་པ་ལ་ཆོས་འཇིག་རྟེན་གཉིས་ནས་ཡོད་པ་གཅིག་དགོས།
ངེད་ཀྱི་ཆོས་ཕྱོགས་རང་ནས་མི་ཕེར་ཟེར་རྒྱུ་མ་འདུག་ནའང་། འཇིག་རྟེན་ཕྱོགས་ནས་བློ་ཧ་ཅང་འཁུམས་དྲག་པ་དང་། རི་མི་འབབ་པའི་དམ་བཅའ་ཞིག་ཀྱང་ཡོད་པས།
ད་རེས་ངེད་ལ་དེ་སྐད་མི་གསུང་བ་མཛོད་ཅེས་ཞུ་ཆས་ཕྱིར་སྤྲོད་པ་གནང་། དེར་ཁོང་རྣམས་ཀྱིས། བདག་ཚོ་ཡུལ་རྒྱ་གར་སྙེག་པའི་དོན་ས་ལའི་ལྦགས་པའི་ངང་ཚུལ་ཡིན། ཞལ་བཞེས་ཏིག་ཏིག་ཅིག་མ་གནང་བར་འདིར་ལོ་མང་བསྒུག་དགོས་པ་བྱུང་ཡང་བསྒུག་ཅིང་བསྡད་དོ་ཟེར་ནས་བསྡད་པ་ཡིན་གདའ།
དེ་དུས་ཐོ་རངས་ཤིག་རྗེའི་མནལ་ལམ་དུ། སྟོན་པ་གཙོ་འཁོར་གསུམ་གནས་བརྟན་བཅུ་དྲུག་དང་བཅས་པ་མདུན་གྱི་ནམ་མཁར་བྱོན་འདུག་པའི་སྟོན་པའི་ཞལ་ནས།
ཟང་ཟིང་མི་འཇིག་ཆོས་དང་བྱམས། །ཞེས་སོགས་ལུང་འདྲེན་དང་བཅས་ཏེ་གསུང་པའི་མཐར་ཉིད་ལ་ཆོས་ཤོད་ཅིག་པའི་བརྡ་མཛད་པ་ཞིག་བྱུང་། ཉིད་ཀྱང་སྤྲོ་ཤུགས་ཆེན་པོས་སླར་ཐུགས་བསྐྱེད་གསལ་འདེབས་ཚུལ་གནང་བའི་ཁྲོད་མནལ་སད་ཅིང་།
ཐུགས་ལ་ད་རེ་གདན

སར་ཕྱིན་ནས་ཆོས་བཤད་ན་སངས་རྒྱས་ཀྱི་བསྟན་པ་ལ་ཕན་ཐོགས་ཅུང་ཟད་ཡོང་རིགས་སུ་འདུག་དགོངས་པོ་བྱུང་སྟེ། སླར་ཁོང་རྣམས་ལ་ཁྱེད་ཀུན་གྱི་ཨུ་ཚུགས་དེ་འདྲ་པས། ང་ལོ་གཅིག་གཉིས་ཁས་ལེན་པ་ལ་ཐུག་གོ་གསུང་བ་གནང་།
དེ་ནས་ས་ག་ཟླ་བའི་ཚེས་བཅུ་ལ་ཞྭ་ལུ་པའི་ཆིབས་བསུ་སླེབས་ཏེ་ཚེས་བཅོ་ལྔ་ལ་ཞྭ་ལུ་བླ་བྲང་དུ་ཕྱག་ཕེབས་པ་ཡིན། གཟའ་སྐར་འཕྲོད་སྦྱོར་དགེ་བའི་ཚེས་པ་བཅོ་བརྒྱད་ཀྱི་ཉིན་འདུས་པ་རྒྱ་མཚོའི་མགོན་དུ་ཕེབས་ཤིང་སྡེ་པ་ལྕགས་སྟོད་པ་སོགས་ཡོན་བདག་ཆེ་ཕྲ་མང་པོས་ཁྲི་སྟོན།
ཁྲི་འབུལ་སོགས་ལེགས་ཚོགས་ཀྱི་རྟེན་འབྲེལ་སྒོ་དུ་མ་ནས་བསྒྲིགས་ཏེ་ཞུས། རྗེ་ཉིད་ཀྱི་ཐུགས་དམ་ཟབ་མོ་ལས་མི་གཡེལ་བའི་ངོས་ཆོས་འཆད་ཀྱི་འཁུར་ཆེན་པོ་བཞེས།་དབྱར་ཆོས་ཚུགས་སྐབས་རིག་ར་གཏོང་བ་གནས་ནས།
རིག་ར། ལུང་ར། བསྡུས་ར་སོགས་སྒྲིགས་ཚེ་སོ་སོར་བཀོད་ནས་མཛད། ཐམས་ཅད་བཤད་ཉན་ལ་འབད་པའི་དོན་དགོས་པའི་བཀའ་ཁྱབ་ཡང་ཡང་གནང་།
གཞིས་བྱེས་ཀྱི་སློབ་གཉེར་བ་ཡང་སྔར་བས་མང་དུ་འཕེལ་ཏེ་མཚན་ཉིད་པ་སིལ་མ་བུ་ཏིག་གཅིག་མཐིལ་ཐོང་པ་ནས་བཀའ་རབ་འབྱམས་མཐའ་དག་ཁོང་དུ་ཆུད་པའི་དགེ་བཤེས་ཀྱི་བར་བགྲངས་པས་ལྔ་བརྒྱ་ལས་མ་ཉུང་བ་རྒྱུན་དུ་བྱུང་།
སྔགས་ལ་ཡང་དུས་མཆོད་ཆེན་མོའི་དཀྱིལ་འཁོར་ཆེ་ཆུང་མ་ངེས་པའི་ཆོ་ག་གཏོང་མཁན་རྣམས། རྗེ་རང་གི་སྤྱན་འཚུགས་མཛད་ནས་བཙུན་པ་མིང་འདི་ཞེས་བྱ་བ་ཁྱོད་ཀྱི་དཀྱིལ་འཁོར་འདིའི་ཆོ་ག་ཡོང་བ་གྱིས།
མིང་འདི་ཞེས་བྱ་བ་ཁྱོད་ཀྱི་དབྱངས་འདི་དང་གར་འདི་ཤས་པ་གྱིས། དཔེ་འདི་དང་འདི་ལ་ལྟོས་ཤིག་གསུང་བ

སོགས་མཛད། འགའ་ཞིག་གིས་དབང་མ་ཐོབ་ཅེས་ཞུ་བ་ལ། དབང་ངས་སང་ཉིན་བྱེད་པས་ཁྱོད་རང་དོ་ནུབ་སྟ་གོན་ལ་ཤོག་གསུངས་ཏེ་མི་རེ་ཙམ་ལའང་དེ་འཕྲལ་གནང་། གཞན་ཡང་ཆོས་ཞུ་མཁན་ཕལ་ཆེར་ལ་དགྱེས་བཞིན་དུ་གནང་བ་མཛད།
དེ་ཡང་སྔར་གྲྭ་ཚང་ཆེན་མོའི་ཟུར་འཆད་མ་མཛད་གོང་ལ་དབུས་སུ་ལན་གཅིག་ཕེབས་ནས་ལྷ་སའི་ཆུ་རགས་དཀར་པོ་རབ་བརྟན་གྱི་འཁྲིས་སུ་བྱང་ཆུབ་ཀྱི་སེམས་སྒོམ་གྱིན་བཞུགས་པའི་ཚེ། རྗེ་བཙུན་བྱམས་མགོན་གྱི་ཕྱག་གཡས་པ་བརྐྱངས་ཏེ་རྗེའི་དབུ་ཐོག་ཏུ་བཞག་ནས་རིགས་ཀྱི་བུ་ཁྱོད་ཤེས་རབ་ཀྱི་ཕ་རོལ་དུ་ཕྱིན་པའི་གཞུང་ལུགས་རྣམས་ཀྱི་བདག་པོར་འགྱུར་རོ།
ཞེས་ལུང་བསྟོན་པའི་ཚུལ་གསལ་བར་བྱུང་སྟེ།
འདི་སྐབས་འཆད་ཉན་འཕེལ་པོ་བྱུང་བས་དེའང་དེ་ལ་བལྟ་བ་འདྲ་དགོངས་པ་འཁྲུངས། མདོར་ན་ཆོས་གསུང་ཚུལ་ཡང་དབང་གི་དུས་སྦྱང་གཞི་སྦྱོང་བྱེད་སྦྱངས་འབྲས་སོགས་ངོ་ལེགས་པར་འཕྲོད་ཅིང་དབང་དུས་ཁོ་ནར་ལྷན་སྐྱེས་ཀྱི་རྟོགས་པ་འཆར་ནུས་པ་ལྟ་བུ་མ་གཏོགས།
དཀྱིལ་ཆོག་གི་ཀློག་རྒྱུགས་ལ་དྲིལ་གསིལ་བཏགས་པའི་བུམ་ཆུའི་སྐལ་འགྱེད་ཙམ་ལ་དབང་བསྐུར་བར་སྒྲོ་བཏགས་ནས་མི་མཛད་པ་ཅིག་ཡོད་ཅེས་གྲགས།
བཤད་པ་མཛད་པའི་ཚེ་ཡང་འགལ་དང་མ་འབྲེལ་སོགས་འཆད་ཚུལ་ལོག་པའི་སྐྱོན་མཐའ་དང་བྲལ་བ་མདོ་ལ་ལུང་རིག་གཏན་ཚིགས་དཔེ་དང་བཅས་ཏེ་གསུང་། སྔགས་ལའང་མཐའ་དྲུག་ཚུལ་བཞི་སོགས་རྒྱུད་ཀྱི་བཤད་ཐབས་དང་འབྲེལ་ཆགས་པ་མ་གོམ་ཤེས་ནས་སྐྱོན་འཇུག་པའི་གནད་ལ་བཤད་པ་དཔྱིས་ཕྱིན་པ་མཛད་ནས་གསུངས།

ཤེས་ནས་མི་ཆུན་པའི་སྐྱོན་འབྱུང་བའི་ཟབ་མོའི་གནད་འགའ་ཞིག་ཅུང་ཟད་སྦས་ནས་གསུང་བ་སོགས་མ་བཤད་ལོག་བཤད་ཧ་ཅང་བཤད་པའི་སྐྱོན་དང་བྲལ་བ་མཛད་ཅེས་གྲགས། ཁྲིད་གནང་བའི་ཚེ་ན་ཡང་དམིགས་པའི་ཟབ་གནད་རྫོགས་པ།
དེ་ལ་ཡོན་ཏན་ནད་ནས་སྐྱེ་ཚུལ། ཉམས་ཀྱི་བྲང་གེགས་སེལ་ཚུལ། ལམ་གྱི་བོགས་འདོན་ཚུལ་སོགས་སྨན་པ་མཁས་པས་ནད་བཅོས་བཞིན་དུ་མཛད་པ་མ་གཏོགས་དེ་ཀ་ཡིན་ལོ། ། ཟེར་ལོ། འདུག་ལོ། བཤད་ལོ་ཁོ་ནས་ཆོ་ག་བ་མི་མཛད་པར་གྲགས།
ཐ་ན་ལུང་གནང་བའི་ཚེ་ཡང་གསལ་དག་སྙན་གསུམ་འཛོམས་པ་གཅིག་མཛད་ནས་གསུང་བར་གྲགས། རྩོད་པ་མཛད་པའི་ཚེ་ཡང་གཞུང་ལུགས་རབ་འབྱམས་ཐུགས་སུ་ཆུད་པའི་གསུང་གི་གདངས་སུ།
བྱམས་པ་ཐོག་མེད་རྗེས་འབྲང་དང་བཅས་ཀླུ་སྒྲུབ་ཡབ་སྲས་རྗེས་འབྲང་དང་བཅས། ཕྱོགས་གླང་ཆོས་གྲགས་རྗེས་འབྲང་དང་བཅས། ཡོན་ཤག་རྣམ་གཉིས་རྗེས་འབྲང་དང་བཅས། དེ་ཀུན་གྱི་གདན་ས་པ་ང་ཡིན་ཤོག་ཅེས་ཐུགས་ངར་བའི་ཚུལ་མཛད་པ་དང་།
དངོས་སྙོབས་ཀྱི་རིག་ལན་ནས་དྲངས་པའི་ཚིག་འབྲུ་རྣོན་པོ་རེ་རེ་ཙམ་གྱི་ཕྱིར་ཐལ་མཛད་པའི་མོད་ལ། མཁས་རློམ་དྲེགས་ལྡན་རྣམས་ཀྱི་བློ་གྲོས་ཀྱི་བྱིན་ཉ་རང་སར་འདར་ནས་དེ་འཕྲལ་རྣམ་དཔྱོད་ཀྱི་འཚོ་མི་ཐུབ་པར།
མི་སྨྲ་བའི་ས་ལ་འགྱེལ་འགྲོ་བ་ཞིག་འབྱུང་གསུང་། རྩོམ་པ་མཛད་པའི་ཚུལ་ཡང་། ལེགས་བཤད་གསར་སྤེལ་མང་ན། དམ་པ་གོང་མའི་གསུང་གི་འཕྲིན་ལས་ཡལ་འགྲོ་ཅེས།
གསུང་རྩོམ་གནང་བ་ལ་ཐུགས་ཧ་ཅང་མི་དགྱེསདགེས་ཀྱང་། གཞན་གྱི་ཞུས་ངོ་རེ་བར་ཕྱིན་གྱི་རྣམ་བཤད་ཉི་མའི་འོད་ཟེར། འདུལ

བའི་སྤྱི་དོན། མངོན་པ་མཛོད་ཀྱི་སྤྱི་དོན། དེ་དག་གི་ཟུར་སྒོལ་སྣ་ཚོགས་སོགས་མཚན་ཉིད་ཀྱི་ཡིག་ཆ་འགའ་དང་། སྔགས་ལའང་། བླ་མའི་རྣལ་འབྱོར། མཎྜལ་ཚིགས་བཅད་མ། རྟོག་བདུན་གྱི་ཊཱིཀྐ། འཇིགས་བྱེད་བསྐྱེད་རིམ་གྱི་བཤད་པ།
རྫོགས་རིམ་གྱི་དམིགས་པ། དེའི་བཤད་པ་སོགས་དང་། མ་གཅིག་གི་གཅོད་སྐས་དོན་ཐུག་སྙིང་གི་ཁྲིད་ཡིག །ནམ་མཁའ་སྒོ་འབྱེད་ཀྱི་ལྷན་ཐབས། ཨྱོན་བསྙེན་བསྒྲུབ་ཀྱི་འཁྲིད་ཡིག
།རྒྱུན་འཁྱེར་གྱི་མན་ངག་སོགས་མཛད་པ་ཡོད་ཅེས་གསུངས། རྒྱུན་དུ་འཕྲལ་འབུལ་མཁན་བྱུང་བ་ཚུན་དགེ་འདུན་ལ་བསྔོས་ནས་དཔྱད་དངོས་སྤུས་གཙང་བ་ཞིག་ཕྱག་ཏུ་ཐེབས་ཡང་། འདི་རང་རེས་བདག་ཏུ་བཟུང་མི་ཉན།
ཡར་ནས་སུ་བསྒྱུར་ལ་དགེ་འདུན་གྱི་ཇ་རྡོར་དང་ཐུག་ཐལ་ཡོང་པ་གྱིས་གསུང་ནས་གནང་། གསུང་གླེང་ཅི་འདྲ་ཞིག་མཛད་ཀྱང་ཆོས་མཐུན་གྱི་ཞལ་ལྟ་ཁོ་ན་མ་གཏོགས་དོན་མེད་ཀྱི་སྨྲ་བརྗོད་མི་གསུང་།
གཞན་གྱི་མིའི་སྐྱོན་ཚང་བྲུ་བའི་ཚིག་གླེང་བ་གསན་ནའང་འོ་ཅག་དེ་འདྲ་བྱེད་པ་མ་ཡིན། དུས་ཀུན་ཏུ་རང་སྐྱོན་རང་གི་བཟུང་བ་ཁེ་ཆེ། མིའི་སྐྱོ་ཚང་བྲུས་ནས་དགོས་པ་གང་འདུག །ཅིས་ཀྱང་མི་ཉམ་ན་ངའི་སྒོ་འདི་ཡན་ལ་ཆགས་སྡང་རྨོངས་ལབ་ཁྱེར་མ་ཡོང་ཞེས་བཀའ་བཀྱོན་མཛད།
ལན་གཅིག་སྐུ་ཁམས་ཅུང་ཟད་མཉེལ་པས་ཉེ་གནས་སོགས་ཀྱི་རིམ་གྲོ་བྱ་བར་ཞུས་པས་དུས་ལ་བབས་ན་རིམ་གྲོ་བྱས་ཀྱང་མི་ཕན།
འོན་ཀྱང་ད་རེས་མི་འཆི་བའི་རྨི་ལྟས་ཤིག་བྱུང་གསུང་། མཚན་ལམ་ཇི་འདྲ་བྱུང་ཞུས་པས། ང་གཡུ་ལོ་བཀོད་པར་འགྲོ་དགོས་སྙམ་ཏེ།

ཐང་ཆེན་པོ་མེ་ཏོག་སྣ་ཚོགས་ཀྱི་གང་བ་ཞིག་ལ་ཁ་ཤར་དུ་བལྟས་ནས་འགྲོ་གིན་གདའ་བས། རྡོའི་ཁྲི་གཅིག་ལ་ཁྱེའུ་ཟུར་ཕུད་ཅན་གཅིག་བསྡད་འདུག །ངས་འཕགས་པ་འཇམ་དཔལ་ཡིན་ལས་ཆེ། དངོས་གྲུབ་ཅིག་ཞུ་བྱས་པས།
དེ་ན་རེ། དངོས་གྲུབ་འདོད་ན་འདི་ན་ཡར་རྒྱུག་ཟེར། བྲག་རི་མཐོན་པོ་སྐས་རིང་པོ་བཙུགས་པ་གཅིག་བསྟན་བྱུང་། ངས་གཡང་ཟ་བཞིན་དུ་སྐས་དེ་ལ་འཛེགས་ཕྱིན་པས། རྩེ་མོར་སླེབ་ཏུ་ཉེ་བ་ན། སློབ་དཔོན་བྱང་སེམས་ཚུལ་ཁྲིམས་པ་བྲག་ཏོག་ཏུ་ཕེབས་ནས་ལའུ་ལའུ་ཤོག་གསུངས་ནས་ཕྱག་གིས་འཐེན་པ་གནང་།
དེར་སླེབས་པ་ན། མེ་ཏོག་སྣ་ཚོགས་བཀྲ་བའི་ལྗོངས་ཆེན་པོ་ཞིག་ལ་གུར་དཀར་པོ་མང་པོ་ཕུབ་ནས།
དེ་དག་ལ་སྐྱེ་བོའི་ཚོགས་དུ་མས་མཆོད་པ་འབུལ་ཞིང་སྨོན་ལམ་འདེབས་ཀྱིན་འདུག །ངས་སློབ་དཔོན་བྱང་སེམས་པ་ལ། གུར་འདི་དག་ན་སུ་བཞུགས་པ་ལགས་སམ་དྲིས་བས། རྗེ་བཙུན་བྱམས་མགོན་དང། རང་རེའི་མཁན་བརྒྱུད་ཀྱི་བླ་མ་རྣམས་བཞུགས་པ་གདའ།
ཕ་གི་ན་ཆོས་རྗེ་ཐམས་ཅད་མཁྱེན་པ་བཞུགས་གསུང་། མཇལ་བར་འདོད་དེ་བདག་གི་མཇལ་ཁ་ཨེ་ཐོབ་ཞུས་པས། ཐོབ་གསུང་ཏེ་སློབ་དཔོན་པས་འཁྲིད་ནས། གུར་དཀར་པོ་ཞིག་ཏུ་ཕྱིན་པ་ན།
ཆོས་རྗེ་ཐམས་ཅད་མཁྱེན་པ་ལྷའི་འཁོར་མང་པོས་བསྐོར་ཏེ་ཐེག་པ་ཆེན་པོའི་ཆོས་གསུང་གིན་འདུག་པའི་དྲུང་དུ་སླེབས། ཆོས་རྗེ་ང་ལ་སྤྱན་ཅེར་བ་ཞིག་གཟིགས་ནས་ཤིང་ཏོག་འདྲ་མོ་རེ་སྣ་ཚོགས་དྲོ་བ་གཅིག་གནང་བྱུང་བ་ཟོས་པས་བདེ་གསལ་གྱི་ཏིང་ངེ་འཛིན་ལ་ཆམ་ཏེ་འགྲོ་བ་དང་།
རེ་ཞིག་གདན་ས་འདིར་སྡོད་དགོས་པའི་བརྡ་ཞིག་མཛད

བྱུང་། དེ་ངང་ཡང་ལན་གཅིག་འཇའ་ཚོན་འདྲ་བའི་སྐས་རིང་པོ་ཞིག་ལ་འཛེགས་ནས་ཕྱིན་པས་ཁང་པ་གཅིག་གི་ནང་ན་འཁྲུལ་ཞིག་རིན་པོ་ཆེ་ཚུལ་ཁྲིམས་རྒྱལ་མཚན་བཞུགས་པའི་དྲུང་དུ་སླེབས། དེར་ཨེན་ཙམ་སོང་བ་དང་འཁྲུལ་ཞིག་རྗེ་བཞེངས་ནས་སྐས་རིང་པོ་གཅིག་ལ་འཛེགས་ནས་འབྱོན་གྱིན་འདུག
།གར་གཤེགས་ཞུས་པས་ང་དགའ་ལྡན་དུ་འགྲོ་གསུང་། བདག་ཀྱང་འཁྲིད་པར་ཞུས་ཏེ་ཕྱི་བཞིན་དུ་འཛེགས་ནས་ཕྱིན་པས་སྐས་འགོར་རྣམ་སྲས་བྱོན་འདུག་ནས།
ང་ལ་ཁྱེད་འབྱོན་མ་རན་པར་ཅི་ལ་འབྱོན་ཟེར་འུ་ཐུག་ཐུག་མཛད་ཀྱིན་འདུག །འཁྲུལ་ཞིག་རྗེ་ལ་ཞུས་པས། འོ་ན་ལོ་འགའ་སྡོད་དེ་ནས་ཤོག་གསུང་པ་ཞིག་བྱུང་པས་ད་རེས་མི་འཆི་བ་ཡོད་གསུང་།
བྱང་ཆུབ་ཀྱི་སེམས་ཁོ་ན་ལ་ནན་ཏན་དུ་མཛད་པས། སྐུ་ཚེ་འདིར་བྱ་དང་རི་དྭགས་དུད་འགྲོའི་རིགས་ཀྱང་བག་ཕེབས་ནས་གཉེན་གཤིན་གྱི་མ་ལ་བུ་བཞིན་དུ་འཁོར་ནས་ཡོང་བ་དང་། སྐུ་མཚམས་ཀྱི་དུས་དང་འགོལ་བཞུགས་མཛད་པའི་ཚེ་ན་ཕུན་རོན་དང་བྱིའུ་རྣམས་སྐུ་པང་དུ་སྡོད་པ་ལ་སུས་ཐོབ་བྱེད་ཅིང་།
མ་ཐོབ་པ་རྣམས་གསོལ་ལྕོགས་ཁ་སོགས་སུ་གྲལ་བསྒྲིགས་ནས་སྡོད་པ་སོགས་ཡོང་གིན་ཡོད་ཅེས་གྲགས།
དེ་བཞིན་དུ་དམུ་རྒོད་མ་རུང་བའི་སེམས་འཆང་བ་རྣམས་ཀྱང་རྗེའི་སྐུ་མདུན་དུ་སླེབས་པ་དང་གཤིསཤིསརྒྱུད་འཇམ་རྟིང་གི་འགྲོ་བ་འབྱུང་སྟེ། ལན་གཅིག་མག་སྒོ་ཟན་པའི་བླ་མ་རྗེ་ཉིད་མཇལ་དུ་བྱུང་བས་ཇ་སྦྱོར་སྦྲེལ་མ་གསུམ་ཙམ་གྱི་རིང་འགུལ་བསྐྱོད་ཅི་ཡང་མི་བྱེད་པར་སྐུ་མདུན་ན་ལྷན་ནེ་ལྷན་ནེའི་བསྡད་འདུག

page not inputted!

ནས་ལོ་རེ་ལོ་གཉིས་ཀྱི་བར་གདན་ས་མ་མཛད་པའི་ཐབས་མེད་ཅེས་ཞུས་ཀྱང་ཞལ་གྱི་མ་བཞེས། ལོ་དེའི་ཧོར་ཟླ་བཅུ་གཅིག་པའི་ཚེས་བཅོ་ལྔ་ལ་འཇམ་དབྱངས་དཀོན་མཆོག་ཚུལ་ཁྲིམས་ཁྲི་ཐོག་ཏུ་བསྐོས་ནས་རྗེ་ཉིད་ཀྱི་མེ་ཏོག་གཏོར་བ་གནང་ཞིང་དེ་ཉིད་མཁན་སློབ་དགེ་འདུན་དང་བཅས་པ་ལ་ཞལ་ཆེམས་ཀྱི་ཚུལ་དུ།
ཆོས་སྔ་འདི་ཉིད་རྒྱ་བོད་ཀྱི་པཎ་གྲུབ་དུ་མའི་གདན་ས་ཡིན་ཚུལ། ཆོས་རྗེ་ཡབ་སྲས་ཀྱི་མདོ་དང་སྔགས་ཀྱི་བསྟན་པའི་སྲོལ་ཆེན་བཙུགས་ཚུལ།
དེ་ནས་བཟུང་རྗེ་ཉིད་ཀྱི་ཡན་ལ་གདན་སར་ཕེབས་པ་ཐམས་ཅད་མཁས་ཤིང་གྲུབ་པ་བརྙེས་པ་ཤ་སྟག་ཡིན་ཚུལ། དེ་དག་གི་བཀའ་དྲིན་ལས་ད་ལྟ་མདོ་སྔགས་གཉིས་ཀའི་བཤད་ཉན་གྱི་རྒྱུན་མ་ཆད་པ་ཡོད་ཚུལ།
སླད་ནས་ཀྱང་མཁན་ཆེན་གདན་ས་པས་ཐོག་དྲངས་དགེབདེ་འདུན་རྣམས་ཀྱིས་དེ་བཞིན་ཡར་འཕེལ་མ་ཐུབ་ཀྱང་སྒྲིབ་མེད་པ་དགོས་ཚུལ་སོགས་ཞིབ་རྒྱས་པ་ཤིག་གསུངས། ཚོགས་དེ་གྲོལ་བ་དང་ལམ་སང་སྔར་གྱི་གཟིགས་ཤག་སྤེལ་སར་གྲང་ཁང་དུ་ཕེབས་ནས་དགུན་པོ་ཞྭ་ལུ་མཐིལ་རང་དུ་སྟོན་ཆགས།
དབྱར་སོས་ཚོང་འདུས་སྡེ་བས་དབེན་དགོན་འབྲས་སྤུངསདེང་སར་དགོན་བརྩེ་ཟེར་ཕུལ་ཞིང་དེར་སྤྱན་འདྲེན་ཞུས་པ་ལྟར་ཕེབས།
སྐབས་དེར་དགོན་པ་དགེ་ལུང་པའི་ཞལ་ངོ་རྣམས་ལ་ཆགས་སྒོ་ཡོད་པར་དགོངས་ཏེ་མཚམས་དང་རིམ་གྲོ་གྱིས་གསུང་ཀྱང་མ་བསྒྲུབ་པས་ཞལ་ངོ་ཕལ་ཆེར་དུས་གཅིག་ལ་གྲོངས། རྗེ་ཉིད་ཀྱི་རྗེས་སྒྲུབ་གནང་དགོས་དང་བཅས་གཞན་སྣང་དུ་འོ་རྒྱལ་ཆེན་པོ་བྱུང་འདྲ་པ་ལ་དཀར་པོ་སློབ་དཔོན་བཀྲ་ཤིས་རབ་གསལ

གྱིས་། ད་ལོ་སྐུ་མཉེལ་པོ་བྱུང་ལགས་སམ། ཞུས་པས། ངེད་ལ་རྨི་ལས་སྒྱུ་མའི་གོ་བར་རི་ཡོད་པ་འདིས་ཕན་བྱུང་གསུང་། རྗེའི་སྐུ་ཚེ་རིང་ཐུང་སོགས་ཐུགས་དམ་ཀྱི་ལྟས་ཅི་འདྲ་ལགས། ཞུས་པས། ང་ལོ་བདུན་ཅུ་དོན་བཞིའི་ཐོག་ཏུ་སླེབས་ན་རྒས་དང་ཉེན་འཆི་དང་ཉེ་བྱ་བ་དེ་ཡན་ན་ཨང་གསུམ།
གནས་དར་ཐུགས་དམ་ཁོ་ནར་བཞུགས་པ་ལ་གསུང་ཆོས་སོགས་ནི་རྒྱ་ཆེར་མ་གནང།་ དགུང་ལོ་བདུན་ཅུ་དོན་བཞི་པ་ལྕགས་ཕོ་རྟ་ལོ་ཧོར་ཟླ་ལྔ་བའི་མགོ་ནས་བསྙུན་པའི་ཚུལ་བསྟན།
བཀའ་ལས། ད་སྟེ་སྤོ་ཟོས་ན་ཟླ་བ་བཞི་ཨེ་སྡོད་ཡིན་ནོ། །གཞན་ཇི་ལྟར་བྱས་ཀྱས་འཆི་བ་ཡིན་གསུང་། སྨན་དཔྱད་རིམ་གྲོ་མི་དགོས་ཚུལ་གསུང་ཀྱང་ཕྱག་ཕྱི་དག་གིས་ནན་གྱིས་ཞུས་ནས་དཔོན་ཚང་རྣམ་རྒྱལ་བ་བཅར་བཞུགས་ཀྱི་གསོལ་སྨན་དྲངས།
ཞྭ་གུར་མང་འགྱེད་དང་བཅས་ཏེ་སྐུར་མི་སྒྲུབ། ཐར་པ་མཁན་ཆེན་གྱིས་བརྟན་བཞུགས་ཕུལ་བས། བཀའ་ལས། དྲུང་པ་འདིར་ཆེད་དུ་བརྟན་བཞུགས་འབུལ་བར་བྱོན་པ་ལ་ངོ་དགོས་པས་རེ་ཞིག་བསྡད་དོ་གསུང་།
ཟླ་བ་གསུམ་གྱི་བར་བསྙུན་ལས་བྲལ་བའི་ཚུལ་བསྟན་ཅིང་སླར་ཧོར་ཟླ་དགུ་བའི་མཇུགའཇུག་ཙམ་ནས་བསྙུན་ལོག། དེའི་ཚེ་ཡང་སྡེ་བ་ལྕགས་སྟོད་པ་དང་།
ཚོང་འདུས་པ་སོ་སོ་ནས་ཨེམ་འཆི་རེ་གསོལ་སྨན་གྱི་འཕྲོད་རྟེན་འབུལ་བར་ཆེད་མངགས་བཏང་། ཐར་བ་མཁན་ཆེན་ཁོང་ཡང་བསྐྱར་དུ་བརྟན་བཞུགས་འབུལ་བར་ཕེབས་པས། རྗེའི་བཀའ་ལས་ད་རང་ད་ཙམ་ཡིན།
ཞིང་འདིའི་འདུལ་བྱ་རྫོགས། ཚེ་ཡང་མཐར་སོན་འདུག་པས་དོན་དུ་གྱུར་ན་དེས་ཆོག །གཞན་ལོ་བརྒྱ་བསྡད་ཀྱང་ཚིམ

པ་མི་ཡོང་གསུངས། ཧོར་ཟླ་བཅུ་པའི་ཚེས་ལྔ་ནས་ནམ་མཁའ་ལ་འཇའ་ཚོན་གྱི་དྲ་བ་དང་མེ་ཏོག་གི་ཆར་ཉིན་རེ་བཞིན་བྱུང་། ཉེར་བརྒྱད་ཀྱི་ཉིན་གཡབ་ཆེེན་དུ་ཇ་གྲལ་ལ་བཞུགས་སྐབས་རྡོ་རྗེ་བསྡུ་བའི་ཕྱག་རྒྱས་སེ་གོལ་གྱི་སྒྲ་ཆེན་པོ་ཏོག་ཅིང་།
བཛྲས་མཱཛཿཛཿཧཱུཾ་བཾ་ཧོཿ གསུང་ཞིང་སྤྱན་ནམ་མཁའ་ལ་གཟིགས་ཤིང་དབུ་གུག་གུག་མཛད། ཐར་པ་མཁན་ཆེན་གྱི་དྲི་བ་ཞུས་པས། རྡོ་རྗེ་འཇིགས་བྱེད་ཀྱི་ལྷ་ཚོགས་རྣམས་བྱོན་པ་ལ་ངས་སྤྱན་དྲངས་ཏེ་རང་གི་ལུས་ལ་བསྟིམ་པ་ཡིན་གསུངས།
ཡང་གནམ་སྟོང་གི་ཉིན་མོ་སྔར་བཞིན་ནམ་མཁའ་ལ་འཇའ་འོད་མེ་ཏོག་གི་ཆར་འཁྲིགས་པ་ལ་གཟིགས་ཏེ་ཕྱག་ཐལ་མོ་སྦྱར་ནས་སྤྱན་ཆབ་བསིལ་ཞིང་།
བསོད་ནམས་རྒྱལ་མཚན་ད་ལྟ་རང་ཡོངས་རྫོགས་གནས་ལྔ་མ་བརྒྱ་རྩ་གཅིག སྐད་ཆེན་པོས་ཐོན་ཅིག་གསུངས། དབོན་དྲུང་གིས་དེ་བཞིན་བཏོན་ཚར་བ་དང་། འོ་ད་ཅི་ཆོས་རྗེ་ཐམས་ཅད་མཁྱེན་པ་དགའ་ལྡན་ནས་བྱོན་ཏེ།
ང་ལ་དེར་ཤོག་གསུང་གིན་འདུག །ངས་སྨོན་ལམ་བཏབ། རྟེན་འབྲེལ་མང་པོ་བསྒྲིགས་པ་ཡིན། རྟེན་འབྲེལ་གྱི་གནད་ཅིག་ཁྱོད་ལ་འང་འདུག་པས་གསོལ་འདེབས་འདོན་དུ་བཅུག་པ་ཡིན་གསུང་། ད་ནི་རྗེས་སུ་ལོ་ཆེན་ཐམས་ཅད་མཁྱེན་པ་རིན་ཆེན་ཆོས་སྐྱོང་བཟང་པོའི་ཁྲི་གཤོལ་སྶཀབས་ཁོང་གདན་སར་ཕེབས་དགོས་བྱུང་བ་དེའི་ལུང་བསྟན་དུ་གསལ་ལོ།
ཚེས་གཅིག་གི་ཉིན་དེ་རིང་ཚེས་བ་དུ་ཡིན་གསུང་།
ཚེས་པ་གཅིག་ལགས་ཞུས་པས། དེ་ཙམ་ཐད་ཁ་སང་ཟླ་བ་སྔ་མའི་ཉེར་གཅིག་ལ་ང་དགའ་ལྡན་དུ་འགྲོ

སྙམ་ཡང་། ཁྱོད་ཚོའི་རིམ་གྲོ་འདྲ་བ་དེས་འགྲོ་མ་ཐུབ། ལར་རྟེན་འབྲེལ་གྱི་བྱེད་པ་འདི་ཡ་མཚན་འདུག །ད་སྟེ་ཚེས་གསུམ་གྱི་ཉིན་འབྱུང་འདུས་ཀྱི་ཕུང་པོ་འདི་བསྐྱུར་བ་ཡིན་གསུང་། ཉེ་གནས་ཀྱིས་རབ་ལོ་གསུམ།
འབྲིང་ལོ་གཅིག། མ་མཐའ་ཟླ་བ་འདིའི་ཉི་ཤུ་གཅིག་ཚུན་བདག་རྣམས་ཀྱི་ཚོགས་རྫོགས་ཕྱིར་བཞུགས་དགོས་ཞུས་ཀྱང་མ་གནང་། ཚེས་གཉིས་ཀྱི་ཉིན་དོ་ནུབ་དགེ་འདུན་དྲག་པ་ཐོགས་ཤིག་གདན་དྲངས་ལ་ཆོས་རྗེ་ཐམས་ཅད་མཁྱེན་པའི་གསོལ་འདེབས།
མཁྱེན་རབ་དབང་ཕྱུག་གྲགས་པ་བཟང་པོའི་གསོལ་འདེབས། འཁྲུལ་ཞིག་ཆེན་པོའི་གསོལ་འདེབས་རྣམས་མགྱོགས་བུལ་རན་པའི་གདངས་ཀྱིས་སྙན་ལ་ཚིག་གསལ་བ་ཞིག་ཐོན་ཅིག
རྗེ་དེ་རྣམས་ཀྱང་དགའ་ལྡན་ན་བཞུགས་ཡོད། ང་ཡང་དགའ་ལྡན་དུ་འགྲོ་གསུང་། དེའི་དགོངས་མོ་སྲོད་ལ་རྗེ་བཙུན་སྒྲོལ་མ་བྱོན་བྱུང་ངོ་མཆོད་པ་ཕུལ་ལ་ཁྱེད་རང་རྣམ་པས་སྨོན་ལམ་ཐོབ་ཅིག་གསུང་།
དེ་བཞིན་དུ་ཡང་ཡང་མཆོད་པ་བཤོམས་ཤིག་གསུང་བ་བྱུང་། དེ་ནས་མགོ་ཟླའི་ཚེས་གསུམ་ལ་ཐུགས་དམ་ཆག་མེད་ཀྱི་རིམ་པ་རྣམས་ཉི་མ་ཕྱེད་ཡན་ལ་གྲུབ་པར་མཛད་པའི་མཐར་ང་ལ་དོན་དམ་པར་འཆི་རྒྱུ་མེད།
ཁ་ཞེ་མེད་པར་གསོལ་བ་ཐོབ། ངའི་རྣམ་ཐར་བལྟ་འདོད་པ་རྣམས་རྒྱལ་སྲས་ཐོག་མེད་ཀྱི་རྣམ་ཐར་ལ་བལྟོས་ཤིག་ཅེས་གསུངས་ནས་ཕྱག་མཉམ་གཞག་དང་ཞབས་རྫོགས་སྐྱིལ་མཛད་དེ་མོད་ལ་སྐུ་གཤེགས་སོ། དེར་བུ་སློབ་ཕལ་ཆེར་ཡང་འདུས་ནས་དགུང་ཞག་ཞེ་དགུའི་བར་རྒྱུད་སྡེ་བཞི་དང་འབྲེལ་བའི་ཆོ་ག་མར་ངོ་མཛད་ཙང་སྐུ་གདུང་ལོ་གཅིག

གི་བར་རིལ་བོར་ཟ་མ་ཏོག་ཏུ་བཞུགས་པ་ལ་མཆོད་པ་ཕུལ། ལྕགས་ལུག་མགོ་ཟླའི་ཚེས་གསུམ་གྱི་ཐོ་རངས་སྐུ་ཞང་བསོད་ནམས་མཆོག་གྲུབ་སོགས་ཐུགས་སྲས་རྣམས་ཀྱི་གཤེད་དམར་ལྷ་ལྔའི་སྟེང་ནས་གདུང་སྦྱངས་པས་དབུ་རིལ་པོར་བྱོན།
རིང་བསྲེལ་དང་ལྷ་སྐུའི་བྱེ་བྲག་བསམ་གྱིས་མི་ཁྱབ་པ་དང་སྐུའི་ཞུན་ཀྱང་ཁལ་གཅིག་ལྷག་པ་ཟགས་ནས་བྱུང་ཞིང་འདྲ་སྐུ་ཆེ་ཆུང་གཉིས་བཞེངས་པ་ལས་ཆེ་བ་ཞྭ་ལུ་རི་ཕུག་གི་གཙུག་ལག་ཁང་དུ་བཞུགས་སུ་གསོལ།
གསུང་ལས་འཁྲུངས་པའི་བུ་ཆེན་རེ་རེ་ནས་སྨོས་ཀྱི་མི་ལངས་ཞིང་། འོན་ཀྱང་གཙོ་བོར་གྱུར་པ་ནི་འཇམ་པའི་དབྱངས་མཁན་ཆེན་དཀོན་མཆོག་ཚུལ་ཁྲིམས། དཔོན་ཆོས་རྗེ་བསོད་ནམས་རྒྱལ་མཚན།
སྐུ་ཞང་བསོད་ནམས་མཆོག་གྲུབ། རྒྱུད་སྡེ་འཛིན་པ་ཆེན་པོ་ཆོས་རིག་རྒྱལ་མཚན་རྣམས་སོ། །དེ་དག་གི་ནང་ཚན་རྒྱུད་སྡེ་འཛིན་པ་ཆོས་རིག་རྒྱལ་མཚན་དེ་ཉིད་རི་ཕུག་བྱང་གླིང་གི་གདན་ས་མཛད།
ཞྭ་ལུ་བའི་བསྟན་པ་ལ་འཆད་རྩོམ་གྱི་འཕྲིན་ལས་དང་བཀའ་དྲིན་མཆོག་ཏུ་ཆེའོ། །དེ་ཉིད་ཀྱི་སློབ་མའི་གཙོ་བོ་སྲད་དགོན་སྟོན་པ་ཆོས་རྗེ་བསོད་ནམས་དཔལ་འབྱོར་སོགས་ཡིན་ལ། ད་ལྟ་ཁང་རྙིང་གྲྭ་ཚང་པའི་ཕྱག་ལེན་དུ་མདད་པའི་གསང་འདུས།
གདུགས་དཀར་སོགས་ཀྱི་སྒྲུབ་དཀྱིལ་སོགས་ཀྱང་ཆོས་རིག་རྒྱལ་མཚན་གྱི་མཛད་པ་མང་ཞིང་མཁན་ཆེན་འཇམ་དབྱངས་དཔལ་བཟང་པོ་ཁྲི་ལ་བྱོན་པའི་མགོ་ཙམ་ན་ཆོས་རིག་རྒྱལ་མཚན་བྱང་གླིང་གི་གདན་སར་བཞུགས་པ་དང་དུས་མཚུངས་སོ།
།

སྐྱོ་སྟོན་རིན་པོ་ཆེ་ཆོས་རྗེ་བསོད་ནམས་རྒྱལ་མཚན་ནི་མཁན་ཆེན་རིགས་འཛིན་རྒྱལ་པོའི་སྐུ་མཆེད་སྐྱོ་དཔལ་ལྡན་རྡོ་རྗེ་སོགས་ཀྱི་སྲས་སུ་ཆུ་མོ་གླང་གི་ལོ་ལ་ཚོང་འདུས་དགེ་ལུང་པའི་ཁྱིམ་དུ་འཁྲུངས་ཤིང་།
གཞོན་ནུ་ནས་རང་གི་ཁུ་བོ་ཆོས་རྗེ་རིགས་འཛིན་རྒྱལ་པོའི་དྲུང་དུ་རབ་ཏུ་བྱུང་། མཚན་ཉིད་ཀྱི་ཕྱོགས་སུ་ཐུགས་གནེར་ཕུལ་དུ་ཕྱིན་པ་མཛད་ནས་དཀའ་བཅུ་རབ་འབྱམས་པ་བཞེངས། དགུང་ལོ་སུམ་ཅུ་སོ་གཅིག་པ་ཆུ་མོ་ལུག་གི་ལོ་སྐུ་ཞང་རིན་པོ་ཆེ་བསོད་ནམས་མཆོག་གྲུབ་དཔལ་བཟང་པོས་མཁན་པོ་མཛད་ནས་གཙུག་ལག་ཁང་ཆེན་པོ་ཞྭ་ལུར་ཕུག་གི་བླ་བྲང་ཤར་ཆེན་དུ་བསྙེན་པར་རྫོགས།
ལོ་དེའི་ཧོར་ཟླ་དྲུག་པའི་ཚེས་པ་བཅུ་བདུན་གྱི་ཉིན་བུ་སྟོན་ཐམས་ཅད་མཁྱེན་པའི་གདན་སར་ལོ་ཆེན་ཆོས་སྐྱོང་བཟང་པོའི་རྒྱལ་ཚབ་དམ་པར་དབང་བསྐུར་ནས་ཁྲི་ཐོག་ཏུ་ལོ་བཅུ་བཞི་བཞུགས་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་མཁན་ཆེན་རིགས་འཛིན་རྒྱལ་པོའི་རྣམ་ཐར་སོགས་བསྟན་བཅོས་ཀྱང་མང་དུ་མཛད་སྣང་ངོ་།
།སྐྱོ་སྟོན་ཡབ་སྲས་ཀྱི་སྐབས་སོ།། ༑ །།གཉིས་པ་ནི། ཐམས་ཅད་མཁྱེན་ངེས་ལོ་ཆེན་ཆོས་བཟང་།
།ཞེས་ཞྭ་ལུ་ལོ་ཆེན་ཐམས་ཅད་མཁྱེན་པ་རིན་ཆེན་ཆོས་སྐྱོང་བཟང་པོ་དེ་ནི། སྔོན་གྱི་དུས་ན་ཡང་འཕགས་པའི་ཡུལ་ཀྱི་མ་ཧཱ་པཎྜི་ཏ་དུ་མར་སྐུའི་སྐྱེ་བ་བཞེས་པའི་ཚུལ་བསྟན་ཅིང་། དུས་འདིར་འཁྲུངས་པའི་གནས་ནི་ཞྭ་ལུ་མཐིལ་གྱི་ཁང་གསར་གོང་མ་ཞེས་བྱ་བ་དེར།
འགོས་ལོ་ཙཱ་བ་ཁུག་པ་ལྷས་བཙས་དང་། བུ་སྟོན་ཐམས་ཅད་མཁྱེན

པའི་མངོན་པའི་བཀའ་བབས་ཀྱི་བུ་ཆེན་བཀའ་བཞི་པ་སངས་རྒྱས་མགོན་སོགས་སྐྱེས་ཆེན་དམ་པ་མང་པོ་འཁྲུངས་པའི་རིགས་རྒྱུད་སྐུ་ཞང་བློན་པོ་རིན་ཆེན་སེངྒེའི་གདུང་ལས་འཕེལ་བའི་ཡབ་དཔོན་བསམ་འགྲུབ་དཔལ་བཟང་དང་།
ཡུམ་རིན་ཆེན་ཆོས་འཛོམས་ལ་སྲས་ལྕམ་སྲིང་བཞི་འཁྲུངས་པ་ལས། རྗེ་འདི་ཐོག་མར་འཁྲུངས་པའི་སྲས་པོ་གཅིག་པུ་ཉིད་དེ་རབ་བྱུང་བདུན་པའི་ལྕགས་མོ་བྱ་ལ་སྐུ་བལྟམས་ནས་བཙས་སྟོན་ཀྱང་རྒྱ་ཆེར་བྱས་ཤིང་།
མཚན་ཆོས་སྐྱོང་འབུམ་ཞེས་གསོལ་ཏེ། དེ་འང་སྔོན་བུ་སྟོན་ཐམས་ཅད་མཁྱེན་པ་ཆེན་པོས་རི་ཕུག་གི་སྐུ་འབུམ་མཐོང་གྲོལ་ཆེན་མོ་བཞེངས་པའི་ཚེ། དཔོན་རིན་ཆེན་སེངྒེས་སྲོག་ཤིང་དུ་དྲི་ལྡན་ཤུག་པ་འཐུད་མ་མི་དགོས་པའི་སྡོང་པོ་གཅིག་གྲུབ་ཤིན་ཏུ་བཟང་བ་གཅིག་ཕུལ་བས།
ཆོས་རྗེ་ཉིད་ཀྱི་བཀའ་སྩལ་པ། མ་འོངས་པ་ན་ཁྱོད་ཀྱི་རིགས་བརྒྱུད་ལ་ངའི་བསྟན་པ་འཛིན་པའི་དགེ་བའི་བཤེས་གཉེན་གཅིག་འབྱུང་བར་འགྱུར་རོ་ཞེས་ལུང་བསྟན་པ་ནི་རྗེ་འདི་ཉིད་ཡིན་ནོ།
།གཞོན་ནུའི་སྐབས་སྐུ་རྩེད་ཀྱི་ཚུལ་མཛད་པ་ནའང་ཆོས་འཆད་ཉན་དང་། དགོན་པ་འདེབས་པ་དང་། དབང་བསྐུར་བ་དང་། བསྒོམ་མཛད་པའི་ཚུལ་སོགས་གནང་བ་ལས་བྱིས་པ་ཐ་མལ་གྱི་སྤྱོད་པ་ནི་གང་ཡང་མི་མཛད་དོ།
།ཅུང་ཟད་མནལ་ལོག་པའི་ཚེ་ཡང་མར་མེ་དང་དུ་བའི་སྣང་བ་འཆར་བ་སོགས་སྔོན་གྱི་ཐུགས་དམ་གྱི་འཕྲོས་དཔའི་རྟགས་མང་དུ་བྱུང་ངོ་།
།དགུང་ལོ་བརྒྱད་བཞེས་པའི་ཚེ་ཉང་སྟོད

ཤར་ཁ་བ་དང་། རོང་རིན་སྤུངས་པ་དམག་འཐབ་ནས་སྣར་ཐང་གི་ཉེ་ལོག་པ་ལོན་དུ་གཡུན་བྱས་ཚེ། རྗེའི་ཡབ་བསམ་འགྲུབ་དཔལ་བཟང་ཀྱང་ཤར་ཁ་བའི་དམག་དཔོན་ལ་ཕེབས་པས་མཚོན་ལམ་དུ་འདས་ཤིང་རྗེ་འདི་ཉིད་མེ་མེ་དྲུང་ཆོས་རྒྱལ་པས་ཤར་ཁ་ཆོས་ཀྱི་རྒྱལ་པོ་བདག་ཆེན་བཀྲ་ཤིས་འཕགས་པའི་ཞབས་ཕྱིར་བསྐྱལ།
དེར་བཞུགས་རིང་ལ་བོད་ཡིག་འབྲི་ཀློག་སྦྱངས་ཏེ་བོད་སྐད་ལ་བག་ཆགས་ཆུང་པས་བསླབ་པ་དཀའ་མོ་བྱུང་གསུང་།
ལཉྩ་དང་། ཝརྟུ་སོགས་ཀྱང་བལ་པོ་ལྷ་བཟོ་བ་ཞིག་གིས་བསླབས་པས་མཁས་པར་མཁྱེན། རྒྱ་བོད་ཀྱི་འབྲི་ཀློག་ཐམས་ཅད་ཐུགས་སུ་ཆུད་དེ་བདག་པོ་བཀྲ་ཤིས་འཕགས་ཀྱི་སྤྱན་སྔར་སངས་རྒྱས་བྱང་སེམས་མང་པོའི་རྟོགས་བརྗོད་ཀློག་པ་དང་།
བླ་མ་དགེ་བའི་བཤེས་གཉེན་མང་པོ་ལ་ཆོས་ཀྱི་དྲི་བ་མཛད་པའི་འཕྲིན་པའང་མཛད་དེ། སྐུ་ན་ཕྲ་ཡང་ཐུགས་རྫོགས་པ་དང་། ཆོས་ཀྱི་སྣང་བ་འབའ་ཞིག་དགོངས་པར་འཁྲུངས་སོ།
།བདག་ཆེན་གྱིས་ཀྱང་ཞྭ་ལུ་ཁང་གསར་གོང་མ་ངའི་བུ་འདི་གཞན་དང་ཡེ་མི་འདྲ་བ་ཆོས་སྣང་ཅན་གཅིག་འདུག །བཙུན་པ་འོས་བ་འདྲ་གསུང་བ་ཕེབས། འོན་ཀྱང་གཞན་གྱིས་བཀག་པས་རེ་ཞིག་སྐྱ་བོ་ལ་བཞུགས་དགོངས་པ་བྱུང་ཞིང་ཐུགས་ལ་རབ་ཏུ་འབྱུང་འདོད་ཁོ་ན་ལས་གཞན་མེད་པས་དཀོན་མཆོག་གི་རྟེན་དྲུང་དུའང་སྨོན་ལམ་མང་པོ་མཛད།
མོ་སྟོན་མཁས་པ་ཞིག་ལ་མོ་ཆ་མཛད་པ། ཁོ་ན་རེ། སྤྲིན་ཅོག་མོ་ཙམ་ཞིག་གནམ་ཁར་བྱུང་།
དེ་ཇེ་ཆེར་སོང་བས་ནམ་མཁའ་ཁེངས། ཟེར་བའི་མོ་ཞིག་བབ་ཅེས་ཞུས་པས་ཐུགས་དགྱེས་པ་བྱུང་ངོ་། དེ་ནས་དགུང་ལོ་ཉེར་གཉིས་པ

ལ་ཆོས་མཛད་པར་ཐག་བཅད། ཡུམ་གྱིས་ཀྱང་ཕ་གཉིས་འཛིན་མཁན་མེད་ཀྱང་ཆོས་རང་འཐད་གསུངས་ཏེ་ཆུ་ཕོ་རྟ་ལོ་དབྱར་ཟླ་ཐ་ཆུང་གི་ཉ་ལ་ཆོས་གྲྭ་ཆེན་པོ་དཔལ་འཁོར་སྡེ་ཆེན་དུ་འཇམ་དབྱངས་དཀོན་མཆོག་བཟང་པོས་མཁན་པོ་དང་།
ཆོས་རྗེ་ཀུན་དགའ་དཔལ་བཟང་པས་དགེ་ཚུལ་གྱི་སློབ་དཔོན་མཛད། མཁན་སློབ་དག་གི་སྤྱན་སྔར་རབ་ཏུ་བྱུང་ཞིང་ཚིག་སྔ་མ་དགེ་ཚུལ་གྱི་སྡོམ་པ་མནོས་ཏེ་མཚན་རིན་ཆེན་ཆོས་སྐྱོང་བཟང་པོ་ཞེས་བཏགས་སོ།
།དེ་ལྟར་སྡོམ་པ་ཐོབ་ནས་བསྲུང་བྱའི་གནས་ནི་སྤྱན་གྱི་འབྲས་བུ་ལྟར་བསྲུངས། ཐ་ན་ཞལ་ཚོམ་ཚུན་སྐྲ་དང་ཁ་སྤུ་མཉམ་དུ་འབྲེག་པར་གསུངས་པ་ཡིན་དགོངས་ནས་བཞག་པས། བལ་པོ་འདྲ་ཟེར་ནས་ཆོས་མཛད་བལ་པོ་ཞེས་བཏགས་སྐད་དོ།
།ཆོས་གྲྭ་དེ་ཉིད་དུ་ཁང་གསར་གྲྭ་ཚང་གི་སློབ་དཔོན་ཏིང་འཛིན་འོད་ཟེར་བ་ལ་གཏུགས་ཏེ་ཐོག་མར་རིག་པ་ལ་འཇུག་པའི་སྒོ་བསྡུས་གྲ་མཐའ་ཡས་པ་ནས་བརྩམས་ཏེ།
འདུལ་བ་དང་། ཕ་རོལ་དུ་ཕྱིན་པའི་བསྟན་བཅོས་འགྲེལ་ཆུང་དོན་གསལ་ལ་ཐུགས་སྦྱོང་མཛད། དེའི་ཚེ་ཐུགས་རུས་ཆེན་པོས་ཉིན་མཚན་ཐོག་ཐག་ཏུ་དཔེ་ཆ་འཛིན་ཤར་རིག་ལུད། མནོ་བསམ་གཏོང་བ་སོགས་འབད་པ་ཆེར་མཛད་པས།
གཞན་གྱི་ལོ་ཟླ་བས་རྗེའི་ཞག་རེའི་ཐུགས་གཉེར་ཆོད་ཆེ་བ་བྱུང་བས་ཀུན་ཐེ་ཚོམ་དུ་གྱུར་ནས། ཆོས་མཛད་བལ་པོ་འདི་འདྲ་ཅི་ཡིན་མི་ཤེས། གསུང་རབ་རྣམས་ཀྱི་ཚིག་དོན་མ་ལུས་པ་ཤེས་ནས་སྨྲ་བ་ཞིག་འདུག་གོ།
ཞེས་གླེང་ཞིང་ཧ་ལས་པ་བྱུང་ཞེས་གྲགས། ཆུ་མོ་ལུག

གི་སྟོན་ཀ་སློབ་དཔོན་ཏིང་འཛིན་པ་སྐུ་གཤེགས་ནས་ཆོས་རྗེ་བསོད་ནམས་གྲགས་པ་ཡོངས་འཛིན་དུ་བསྟེན་ཏེ། འགྲེལ་བ་དོན་གསལ་དང་མདོ་སྡེ་རྒྱན་སོགས་ཀྱི་ཞིབ་བཤད། ཀུན་རིག་གི་དབང་། ཕག་དཀར། པརྣ་ཤ་ཝ་རི།
རྣམ་འཇོམས་རྣམས་ཀྱི་རྗེས་གནང་། ཁྱད་པར་དཔལ་དུས་ཀྱི་འཁོར་ལོའི་རྒྱུད་འགྲེལ་གྱི་བཤད་བཀའ་བུ་སྟོན་ཐམས་ཅད་མཁྱེན་པའི་ཕྱག་བཞེས། མཁན་ཆེན་དྷརྨཱ་ཤྲཱི་པ་སོགས་དངོས་སློབ་ཀྱི་གསུང་སྒྲོས་ཟིན་བྲིས་སྐོར་དང་བཅས་པ་ལ་དཔྱིས་ཕྱིན་པར་ཐུགས་སྦྱོང་མཛད།
དགུང་ལོ་ནེར་ལྔ་པ་ཤིང་མོ་བྱའི་ལོ་གདན་ས་ཆེན་པོ་ཞྭ་ལུ་རི་ཕུག་ཏུ་ཕེབས་ནས་ས་ག་ཟླ་བའི་དུས་མཆོད་ཆེན་མོ་ལ་ཕྱོགས་རིས་ཀྱི་གྲྭ་བསྐོར་བ་སོགས་གཞིས་བྱེས་ཀྱི་དགེ་བཤེས་མཁས་པ་མང་པོ་ཚོགས་པའི་འདུས་པ་རྒྱ་མཚོའི་དབུས་སུ་བྱམས་ཆོས་ལྔ་ལ་གཙོ་བོར་བཤད་པ་མཛད།
དེའི་ཚེ་མེ་ཏོག་གི་ཆར་ཆེན་པོ་བབས་པ་སྐྱེ་བོ་ཀུན་གྱིས་མཐོང་བ་སོགས་ངོ་མཚར་གྱི་ཆོ་འཕྲུལ་གྲངས་ལས་འདས་པ་བྱུང་།
དེ་དུས་ཞྭ་ལུ་ན་སྐད་གཉིས་སྨྲ་བའི་ལོ་ཙཱ་བ་གནས་བརྟན་ལེགས་རྒྱལ་བ་བཞུགས་པ། ཁོང་གི་སར་ཕེབས་ཏེ་ཁོ་བོ་སྒྲ་ཤེས་བར་བྱེད་འདོད་པས་ཐོས་སོ་བ་ཙམ་མ་ཡིན་པའི་མཐར་ཕྱིན་པ་ཞིག་བསླབ་པར་ཞུས་པས།
འོ་ཁྱེད་གཞན་དང་མི་འདྲ་བའི་སྒྲའི་སློབ་གཉེར་གནང་བཞེད་བྱུང་བ་དེ་ལེགས། མཁས་པ་ཟེར་བ་དེ་མཛད་འདོད་ན་སྒྲ་ཤེས་དགོས། ད་ནི་ཁྱེད་རང་དང་པོར་ཀ་བཱ་ལའི་གཞུང་།
བྱིངས་མདོ། ཨུཎ་སོགས་རྣམས་ཁྱིས་བངས་ཀྱང་ཐོན་པ། ཞལ

པའི་ཁར་སྲན་མ་བཀྲམས་པ་ལྟ་བུ་གང་འདོད་ནས་ཏོག་རྩེ་བླངས་ཆོག་པ་ཞིགཞག་ཐུགས་འཛིན་མཛོད། དེ་ནས་ངས་ཨ་རུར་ལག་མཐིལ་དུ་བཞག་པ་ལྟར་སྒྲ་རིག་པ་གཙང་སིང་ངེ་བ་ཕྱག་ཏུ་འབུལ་ལོ་ཨང་གསུང་། དེ་ཁ་བཞིན་མདོ་གསུམ་པོ་ཐུགས་ལ་བྱང་བར་བཟུང་སྟེ།
སྣར་ཐང་ལོ་ཙཱ་བའི་རྣམ་བཤད་ལས་གསན་ཏེ། ས་རིས་བསྐྱར་ཅག་སོགས་ལ་བརྩོན་པ་ཆེན་པོ་མཛད་པས། ཟླ་བ་གཉིས་ན་རྫོགས་པར་མཁྱེན། ཞར་ལ་སྡེབས་སྦྱོར་དང་སྙན་དངགས་སོགས་ཀྱང་གསན།
དུས་འཁོར་གྱི་བརྒྱུད་པ་ལ་ལེགས་སྦྱར་གྱི་སྐད་དུ་སྡེབས་སྦྱོར་དབང་པོ་རྡོ་རྗེ་ཞེས་བྱ་བས་བཅིངས་པའི་སྙན་དངགས་ཀྱི་བསྟོད་པའང་མཐུད་དོ། ད་ཡང་བོད་འདིར་དེ་སྔ་ཡན་ལ་སྒྲ་ཀ་བཱ་ལ་འཆད་པ་རྣམས་ཕལ་ཆེར་གྲུབ་པའི་ཡི་གེ་ཞེས་པ་ནས་བྱིངས་སྒྲུབ་དང་བཅས་པ་འཆད་པས་ཚེགས་ཤིན་ཏུ་ཆེ་ཞིང་གཞུང་གི་འབྲུ་གཉེར་པའང་ཞིབ་ཏུ་དཀའ་བ་ཡོད་སྐད།
ཕྱིས་པཎྜི་ཏ་ཤྲཱི་མ་ཎི་ཀ་ལ་རྗེ་བཙུན་འཇམ་དཔལ་གྱི་ཞལ་དངོས་སུ་བསྟན་ནས་མན་ངག་གི་བཤད་པ་རྟོགས་སླ་བ་གཞུང་དོན་བློ་ཡུལ་དུ་འཆར་བདེ་བ་འདི་བསྟན།
པཎྜི་ཏ་དེས་པོ། ལོ་ཙཱ་བ་རྡོ་རྗེ་རྒྱལ་མཚན་ལ་གསུངས། ཁོང་གིས་སྣར་ཐང་ལོ་ཙཱ་བ་སཾགྷ་ཤྲི་ལ་གསུངས།
དེས་ཞྭ་ལུ་ལོ་ཙཱ་བ་གནས་བརྟན་ལེགས་རྒྱལ་བ་ལ་གསུང་། དེས་རྗེ་འདི་ལ་གནང་། དེ་ནས་རྒྱ་ཆེར་འདི་ལ་སྐད་དོ། །དགུང་ལོ་ཉེར་དྲུག་པ་མེ་ཕོ་ཁྱིའི་ལོ། ཧོར་ཟླ་དྲུག་པའི་ཚེས་ཉི་ཤུ་ལ་དཔལ་འཁོར

སྡེ་ཆེན་གྱི་གཙུག་ལག་ཁང་དུ་ཆོས་རྗེ་དོན་གྲུབ་གྲགས་པ་དཔལ་བཟང་པོའི་ཞལ་སྔ་ནས་ཀྱི་མཁན་པོ་དང་། ལས་ཀྱི་སློབ་དཔོན་ཆོས་རྗེ་བསོད་ནམས་གྲགས་པ་དང་། གསང་ཏེ་སྟོན་པ་མཁར་ཆེན་གྲགས་པ་བསོད་ནམས་བློ་གྲོས།
དད་པའི་དགེ་འདུན་ཀུན་དགའ་བློ་གྲོས་སོགས་འདུལ་བ་འཛིན་པ་བཅུ་ཚོགས་ཀྱི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་མནོས་ཏེ་དགྲ་བཅོམ་པ་ཆེན་པོའི་རྣམ་པར་གྱུར་པ་ཡིན་ནོ། །དེ་ནས་ཆོས་འཁོར་སྒང་དུ་ཐུགས་ཏེ་སྐད་གཉིས་སྨྲ་བའི་དབང་པོ་སྟག་ཚང་ལོ་ཙཱ་བ་ཤེས་རབ་རིན་ཆེན་དྲུང་དུ་བུ་སྟོན་ཐམས་ཅད་མཁྱེན་པ་ནས་བརྒྱུད་པའི་རྡོ་རྗེ་འཕྲེང་བའི་དཀྱིལ་འཁོར་རྣམས་ཀྱི་དབང་བཀའ།
དཀྱིལ་མཆོག་རྡོ་རྗེ་འཕྲེང་བ། མངོན་རྟོགས་རྣལ་འབྱོར་རྫོགས་འཕྲེང་། སྦྱིན་བསྲེག་འོད་ཀྱི་སྙེ་མ་སྟེ་ཕྲེང་བསྐོར་གསུམ་དུ་གྲགས་པའི་ལུང་། གཞན་ཡང་གསང་འདུས་ཡེ་ཤེས་ཞབས་ལུགས་སོགས་ཀྱི་དབང་བཀའ།
བྱུ་རྒྱུད་སོ་སོའི་རྒྱུད་ཀྱི་ནང་མཚན་འདོད་ལྷ་དུ་མའི་རྗེས་གནང་རིག་གཏད། མདོ་རྩ་དང་སོ་ཐར་གྱི་མདོ། མངོན་རྟོགས་རྒྱན་འགྲེལ་པ་དོན་གསལ་དང་བཅས་པའི་བཤད་བཀའ་སོགས་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་གསན།
ཀ་ལཱ་པའི་ཚིག་དོན་བྱང་པར་མཁྱེན་ཡང་། ལེགས་བཤད་ཀྱི་ཆ་འདྲ་འོང་ངམ་དགོངས་ནས་ཉིད་ཀྱི་ཊཱིཀྐ་ལས་ཀུན་བཤད་ཡན་གསན་ཏེ་སྔར་ལས་ལྷག་པའི་ཆ་མི་སྣང་ཞིང་། བྱིངས་སྒྲུབ་ཁ་གཅིག་གི་རྗེས་འགྲེལ་དབྱེ་བའི་མདོ་མ་རྙེད་སྣང་བ་སོགས་ལ་ལེགས་བཤད་ཕེར་ཕུལ་ཆོག་པ་བྱུང་སྟེ་སྟག་ལོ་ཆེན་པོ་ཡང་ཐུགས་ཤིན་ཏུ་དགྱེས་སོ།
།

སྐབས་ཤིག་ངོར་བརྒྱུད་ནས་ཁྲོ་ཕུའི་གནསད་མཇལ་ལ་ཕེབས། ལོ་ཆེན་ཐུགས་རྗེ་དཔལ་བའི་དངོས་སློབ་དཔལ་སྡིངས་ལོ་ཙཱ་བ་གྲགས་བློ་གྲོས་ཞེས་བྱ་བ་སྒྲ་ཙནྡྲ་བའི་དོན་ལ་མཁས་པའི་ཕ་རོལ་དུ་ཕྱིན་པ་ཞིག་ཡོད་དེ་ཚུར་ལམ་དཔལ་སྡིངས་སུ་ཕེབས་ཏེ་མཇལ།
ལོ་ཙཱ་བ་ལ་ཇ་འདྲེན་དང་འབུལ་ནོད་ཀྱང་མཛད་དེ་ཙནྡྲ་པ་དཔྱིས་ཕྱིན་པ་བསླབ་པའི་སྙན་གསན་ཕབ། དཔལ་འཁོར་སྡེ་ཆེན་དུ་ཕེབས་ཏེ་སླར་ཡང་བདག་ཆེན་བཀྲ་ཤིས་རབ་བརྟན་པས་བདག་པོ་ཕག་རྒོད་ཁྱུང་རྒྱལ་ལ་ཕྱག་དམ་མཛད་དེ་སེང་གེ་རྩེ་པས་གསོལ་ཆས་མཐུན་རྐྱེན་གང་དགོས་ཕུལ་ཞིང་དཔལ་སྡིངས་སུ་ཟླ་བ་བཞི་ཙམ་བཞུགས་ནས་ཐོག་མར་ཙནྡྲ་བའི་མདོ།
བྱིངས་ཀྱི་ཚོགས།
ཨུཎ་སོགས་དང་བཅས་པ་རྒྱ་གར་གྱི་སྐད་དུ་ཐུགས་འཛིན་གནང་ཞིང་འགྲེལ་པ་དྷརྨ་དཱ་པ་དང་། ལོ་ཆེན་ཐུགས་རྗེ་དཔལ་བའི་རྣམ་བཤད་ཆེན་མོའི་སྟེང་ནས་འཁྲིད་པར་མཛད་ཅིང་། དེ་དག་གི་གསལ་བར་མི་སྟོན་པའི་དཀའ་གནས་སུ་ཡོད་པ་རྣམས་ནི་འགྲེལ་བཤད་རཏྣ་མ་ཏི་ལས་རྒྱ་དཔེའི་སྟེང་ནས་གསན་པས།
རྣམ་བཤད་ལ་མི་འཐད་པ་འགའ་སྣང་བ་རྣམས་ཀྱང་དག་པཔ་འཆོས་ནུས་པ་བྱུང་ངོ་། དེ་ལྟར་ཙནྡྲ་པའི་གཞུང་འགྲེལ་ཅ་ལག་ཡི་གེའི་མདོ།
ཏིང་མཐའ་དང་། ཨུ་ཌ་སོགས་ཀྱི་འགྲེལ་བ་དང་། ནེར་བསྐྱུར་གྱི་ཊཱིཀྐ་སོགས་ཡོངས་སུ་རྫོགས་པ་ཟླ་བ་བཞི་ལ་ཤིན་ཏུ་མཁས་པ་མཁྱེན་པའོ། །དེ་ནས་ནི་བོད་དུ་བསྒྱུར་བའི་སྒྲ་མདོ་ཆེན་མོ་གཉིས་ཆ་ལག་དང་བཅས་པ་དང་།
སྙན་དངགས་དང་། མངོན་བརྗོད། སྡེབས་སྦྱོར་དང་། ཟློས་གར་དང་། སྐར་རྩིས་སོགས་ཐ

སྙད་རིག་པའི་གཙུག་ལག་མཐའ་དག་ཐུགས་སུ་ཆུད་ནས་ལོ་ཙཱ་བ་ཆེན་པོའི་གོ་འཕང་མངོན་དུ་མཛད་པ་ཡིན་ལ། ནང་རིག་པའི་མདོ་རྒྱུད་དགོངས་འགྲེལ་དང་བཅས་པ་ལ་ནི་རྗེ་འདིའི་རྩ་བའི་བླ་མ་ཐམས་ཅད་ཀྱི་ནང་ནས་སྐུ་ཞང་མཁྱེན་རང་ཆོས་རྗེ་དེ་ཉིད་བཀའ་དྲིན་འགྲན་ཟླ་དང་བྲལ་ཞིང་།
སྐུ་ཚེ་སྔ་མ་ནས་ཀྱི་བླ་མ་ཡིན་པ་སོགས་ནས་རྡོ་རྗེ་འཆང་དོངས་ལས་ཐ་ལམ་པའི་འདུ་ཤེས་སྐད་ཅིག་ཙམ་ཡང་ཐུགས་ལ་འཁྲུངས་མ་མྱོང་བ་ཞིན་ཡིན་གདའ།
དེའང་སྔར་མཚན་གསན་པ་ཙམ་གྱིས་སྐུ་ལུས་འཚུག་མི་ཐུག་པའི་ཐུགས་དད་རང་དབང་མེད་པར་ཚུད་ཅིང་། དུས་ཕྱིས་ནས་ཀྱང་མཁྱེན་རབ་རྗེའི་རྣམ་ཐར་དང་འཕྲོས་གླེང་ཅུང་ཟད་རེ་བྱུང་ན་ཡང་ཕྱག་ཐལ་མོ་སྦྱོར།
སྤྱན་ཆབ་དབང་མེད་དུ་འཁྲུངས་པ་ཞིག་ཡོད་སྐད། དེ་ལྟ་བུའི་བླ་མ་དེ་ཉིད་སྔར་ཞྭ་ལུ་ལོ་ཙཱ་བ་གནས་བརྟན་ལེགས་རྒྱལ་བ་ལ་སྒྲ་གསན་དུས་ནས་བཟུངས་དཔོན་སློབ་མཐུན་མོང་མ་ཡིན་པའི་ཐུགས་རྩེ་གཅིག་པ་ཕ་དང་བུའི་རྣམ་ཐར་ལས་ཀྱང་ལྷག་འབྱུང་ཞིང་།
གསུང་ཆོས་གསན་པའི་རྣམ་གྲངས་ཡང་གཉིས་མེད་དུས་འཁོར་གྱི་སྐོར། ཕ་རྒྱུད་གསང་བ་འདུས་པ་དང་གཤེད་དམར་གྱི་སྐོར། མ་རྒྱུད་སྒྱུ་འཕྲུལ་ཆེན་མོ་དང་མཻ་ཏྲི་མཁའ་སྤྱོད་སོགས་ཀྱི་སྐོར།
གཞན་ཡང་རྡོར་དབྱིངས་སོགས་རྣལ་འབྱོར་རྒྱུད། རྣམ་སྣང་མངོན་བྱུང་དང་ཕྱག་རྡོར་འགྲོ་བཟང་གི་སྐོར་སོགས་སྤྱོད་རྒྱུད། འཆི་མེད་རྔ་སྒྲ་སོགས་བྱ་རྒྱུད་དེ་མདོར་ན་ཟབ་མོ་རྡོ་རྗེ་ཐེག་པ་དང་འབྲེལ་བའི་དབང་བཀའ།
བཤད་བཀའ། ཁྲིད་བཀའ། ལུང་བཀའ་སོགས་བསམ་གྱིས་མི་ཁྱབ་པ་གསན་པ་རྣམས་ནི་རྒྱས་པར་གསན་ཡིག་ལས་ཤེས་སོ། །གཞན

ཡང་སྔ་ཕྱིར་སྐུ་ཞང་ཆོས་རྗེ་དགེ་སློང་བ། ཞྭ་ལུ་མཁན་ཆེན་ཆོས་གྲུབ་དཔལ་བཟང་དག། མཁན་ཆེན་དཀོན་མཆོག་ཚུལ་ཁྲིམས། ཞྭ་ལུ་བ་དགེ་བཤེས་གསལ་བ་གྲགས། རང་འབྱམས་པ་ཀུན་དགའ་རྒྱལ་མཚན། སྙེ་མོ་སྐུ་ཞང་ཆོས་རྗེ་སོགས་ལས་གཙོ་བོར་བུ་སྟོན་ཐམས་ཅད་མཁྱེན་པ་ནས་བརྒྱུད་པའི་མདོ་སྔགས་ཀྱི་ཆོས་ཕལ་མོ་ཆེ་གསན་པར་མཛད་དོ།
།ངོར་པ་རྡོ་རྗེ་འཆང་གི་རྒྱལ་ཚབ་ཀུན་དགའ་དབང་ཕྱུག། ཀུན་མཁྱེན་གོ་བོ་རབ་འབྱམས་པ།
པཎ་ཆེན་ཤཱཀྱ་མཆོག་ལྡན། བདག་ཆེན་བློ་གྲོས་རྒྱལ་མཚན། ཆག་ལོ་ཙཱ་བ་ཞི་པ། དཀའ་བཞི་པ་ཐུགས་རྗེ་དཔལ། གོང་དཀར་རྡོ་རྗེ་གདན་པ་ཀུན་དགའ་རྣམ་རྒྱལ། རྗེ་དགེ་འདུན་གྲུབ་སོགས་མདོར་ན་འདིར་མ་སྨོས་པ་རྣམས་ཡོངས་སུ་དྲིལ་བའི་བླ་མ་ལྔ་བཅུ་ཐམ་པ་བསྟེན་ནས་ཐུན་མོང་བ་སྒྲ་ཚད་བཟོ་གསོའི་གཞུང་དང་།
ཐུན་མོང་མ་ཡིན་པ་མདོ་རྒྱུད་དགོངས་འགྲེལ་དང་བཅས་པ་ལ་བསླབ་ཏེ་སའི་སྟེང་ན་འགྲན་ཟླ་ཐམས་ཅད་དང་བྲལ་བའི་མ་ཧཱ་པཎྜི་ཏ་འཛམ་བུ་གླིང་གི་མཛེས་རྒྱན་གཅིག་པུར་གྱུར་ཏོ།
།ནང་དུ་དངོས་པོར་འཛིན་པའི་འཆང་བ་མཐའ་དག་ལས་གྲོལ་བའི་རྟགས་སུ་དུས་ལན་གཅིག་ཞྭ་ལུར་བཞུགས་སྐབས་རི་ཕུག་ཏུ་ཕེབས་ནས་མཁྱེན་རབ་རྗེས་གནང་བའི་།
ཐེར་མ་བཟང་བ་གཅིག་ལ་ཆོས་མཛད་དེ། བླ་ཡེར་སྐེམ་དུ་བཞག། ཁང་ཐོག་ནས་དཔོན་སློབ་རྣམས་སྒྲའི་ས་རིས་མཛད་པ་དང་བསྟུན་ཏེ་གཟིགས་རྟོག་མཛད་པའི་ལུགས་མཛད་ནའང་ས་རིས་ཀྱི་ཐུགས་ཡངས་ནས་རེ་ཞིག་གཟིགས་པ་མ་བྱུང་།
དེའི་བར

ལ་ཐེར་མ་མིས་ཁྱོར་ནས་མི་གདའ་སྐད། དེའི་སང་ཉིན་སྐུ་ཞང་གི་ཆོས་རྗེ་མཐུ་སྟོབས་པས་རྩད་ཆོད་ནས་ཁ་སང་གི་ཐེར་མ་རྐུ་མི་ཁོངས་ཤེས་བྱུང་། ཐེར་མ་བསླང་ནས་ཁྲིམས་ལ་སྦྱོར་རྒྱུ་ཡིན་གསུང་ནའང་རྗེ་ཉིད་ནས་ཐེར་མ་ཁོ་བོས་བློས་བཏང་ཚར་བས་མི་དགོས་ན་ཁྲིམས་ལྟ་ཅི་སྨོས་གསུངས།
ཐེར་མ་རྐུན་མ་དེ་རང་ལ་སྩལ་ཏེ་བཞེས་པར་མི་མཛད་དོ། །ཡང་དུས་ཕྱིས་དབུས་སུ་བྱོན་ནས་ཞྭ་དབར་སྤྲུལ་པའི་སྐུའི་ཕྱག་ཕྱི་མཛད་ནས་ཀོང་ཕྱོགས་སུ་ཕེབས་པས་ཀོང་པོ་ཞིག་གིས་ཕོར་བའི་དོ་པོ་ཅིག་ཕུལ་དེ་ཁམས་པ་བརྩོན་འགྲུས་ཟེར་བ་ལ་བསྐུར་བས་ཁོས་ཕོར་ལྟང་ཁྱེར་ནས་བྲོས་པ་ཉེ་གནས་དང་སྒར་པས་ཟིན།
ཁྲིམས་ལ་བཏུགས་པའི་ཉེས་པ་བྱུང་བ་ལ་རྗེ་ཉིད་ཀྱི་ཞལ་ནསས།
ངས་ཕོར་པ་བློས་བཏང་ཏེ་དགེ་བའང་བསྔོས་ཚར། དེ་འདྲ་མ་བྱེད་ཅེས་ཕོར་ལྟང་ཁོ་རང་ལ་གནང་ནས་ཉེས་མེད་མཛད། དེ་དུས་སྣེ་གདོང་ཞོལ་དུ་སྡེ་བ་ཡར་མར་གྱི་ཕུལ་བའི་ན་བཟའ་བཟང་པོ་ཁ་ཅིག་གནས་ཚང་ལ་བཅོལ་ཡོད་པ།
ཡར་ཕེབས་དུས་གནས་ཚང་གི་རྗེའི་ན་བཟའ་བཙོངས་ནས་རིན་ཡང་ཟོས་ཚར་འདུག། ཞབས་འབྲིང་པ་དག་ཚིག་པ་བཟོས་ཏེ་སྣེ་གདོང་དུ་ཞུས་པའི་ཉེས་དམིགས་ལ་ཐུགས་ནའང་།
རྗེ་ཉིད་ཀྱིས་བདག་ལ་བསྐྱིན་པའང་མི་དགོས་ན་ཁྲིམས་ག་ལ་འཆེལ་ཞེས་ཞུ་ངོ་མཛད་པས་སྣེ་གདོང་གོང་མ་ཆེན་པོའང་བྱང་ཆུབ་སེམས་དཔའི་སྤྱོད་པར་གདའ་གསུངས་ནས་རྗེ་ཉིད་པ་ཤིན་ཏུ་དད་པ་བྱུང་སྐད་དོ།
དགུང་ལོ་ཉེར་ལྔ་པ་ཤིང་མོ་བྱའི་ལོ་རྒྱལ་མཁར་རྩེ་པའི་བདག་པོ་བཀྲ་ཤིས་རབ་བརྟན་པའི་ཕྱག་མཛད་ནས་ངེད་ཀྱི་ཁུ་བོ་བདག་ཆེན་ཆོས་ཀྱི་རྒྱལ་པོ་སིའུ་རབ་བརྟན་ཀུན་བཟང་འཕགས་པ་དེ་ཉིད་ནས་སྲོལ་གཏད

པའི་དག་པའི་མཛད་པ་རླབས་པོ་ཆེའི་ནང་ནས་མཆོག་ཏུ་གྱུར་བ་རྒྱལ་བའི་བཀའ་འགྱུར་ནས་ལོ་རེ་བཞིན་དུ་གསེར་ཆོས་པོ་ཏི་བཅུ་གསུམ་རེ་དང་། སྐྱ་ཆོས་པོ་ཏི་བཅུ་གསུམ་རེ་བཞེངས་སྲོལ་ཡོད་པ་ཉམས་མེད་ཇེ་བཟང་དུ་བྱུང་ནའང་།
ཞུས་དག་པ་མཁས་པ་གསུང་རབ་ཀྱི་བྱི་ངོར་ནུས་པ་དཀོན་ན་ད་ནི་ཁྱོད་ཀྱིས་བསྟན་པ་ལ་གཅེས་སྤྲས་སུ་འགྱུར་བའི་ཞུ་ཆེན་མཛོད་ཅིག་ཅེས་པའི་བཀའ་ལུང་ནོས་པས་བསྟན་པ་ལ་དགོངས་ཏེ་ཞལ་གྱི་བཞེས་ནས་དཔལ་འཁོར་ཆོས་སྡེའི་གསར་ལྕོག་ཁང་ཆེན་དུ་ལོ་བཅོ་ལྔའི་རིང་ཙམ་བཀའ་འགྱུར་གྱི་ཞུས་དག་མཛད།
དེ་ཡང་དཔྱིད་ཀ་དང་། དབྱར་གྱི་རིང་དཔལ་འཁོར་ཆོས་སྡེར་བཞུགས་ནས་གསུང་རབ་རྣམས་ཕྱི་མོ་ལ་ལེགས་པར་གཏུགས་ཏེ་དོན་ཞུས་དང་ཚིག་ཞུས་ཀྱི་ཆ་དཔྱིས་ཕྱིན་དུ་གནང་ཞིང་།
བོད་ཀྱི་སྒྲ་མདོ་སུམ་རྟག་དང་བསྟུན་ཏེ་ངག་ཡིག་ཀྱང་ཐུགས་རྩོམ་མཛད། སྟོན་ཀ་དང་དགུན་པོ་གུང་སེང་གི་ཚུལ་དུ་ཞྭ་ལུ་སོགས་སུ་ཕེབས་ནས་བསྟན་པ་བྱ་བ་རྒྱ་ཆེན་པོ་མཛད་ཅིང་།
ཉིན་ཞག་རེའི་ཁོངས་སུ་ཡང་ཡིག་འབྲི་མཆོད་སྦྱིན་པ་དང་། ཉན་དང་ཀློག་དང་ལེན་བུ་དང་། འཆད་དང་ཁ་ཏོན་བྱེད་པ་དང་། དེ་སམེས་པ་དང་བསྒོམས་པ་སྟེ།
སྤྱོད་པ་འདི་བཅུའི་བདག་ཉིད་ནི། བསོད་ནམས་འདི་བཅུ་བླ་ན་མེད། །ཅེས་པ་ལྟར་ཆོས་སྤྱོད་བཅུ་ཚང་དབུས་པ་རེ་གནང་ངོ་། དགུང་ལོ་སོ་བདུན་ཙམ་གྱི་དུས་ཉིད་ཀྱི་ཡུམ་རང་བཞིན་གྱི་མཁའ་འགྲོ་མ་དེ་ཉིད་སྐུ་གཤེགས་ཏེ།
།གདུང་ཞུགས་ལ་སྦྱངས་ཤིང་སཱ་ཚཱ་བཏབ། ཞྭ་ལུ་གྲང་ཆེན་པ་དང་།་དཀར་པོ་གྲྭ་ཚང་པ་གཉིས་ལ་ནག་ཉེ་སྒྲུབ་མཆོད་ཀྱི

ཐེབས་སུ་ཞིང་བཟང་པོ་ཁ་ཅིག་ཀྱང་ཕུལ། དེ་ནས་དགུང་ལོ་བཞི་བཅུ་ཙམ་གྱི་དུས་དཔལ་འཁོར་ཆོས་སྡེར་ཞུས་དག་མཛད་བཞིན་པ་ལས་ལན་ཅིག་མནལ་ལམ་དུ། ཞུ་དག་པའི་སྐུ་ཆས་དོ་དམ་ཆོས་ཁྲིམས་ཆེན་མོ་བསོད་དོན་པ་ཟེར་པ་གཅིག་ཡོད།
དེས་རྗེ་ཉིད་ལ་སྐུ་འགའ་གཅིག་ཕུལ་བ་སྐུ་ལ་མནབས་པས་གོང་པ་གྲྭ་ལྷན་རྣམས་གསེར་ཆོས་ལས་བྱས་འདུག་པས་འདི་འདྲ་ཅི་ཡིན་མི་རུང་གསུང་པས་དེ་ན་རེ། མེ་གཏོང་པ་ལ་མཁོ་པ་ཡིན།
མདུན་དེ་ཡང་གསེར་ཆོས་ལས་བྱས་པ་ཡིན་ཟེར་མ་རྨིས། མནལ་སད་པ་ན་ཞུ་དག་ནི་སྔར་བསྟན་པ་ལ་བསམས་ནས་བགྱིས་པ་ཡིན་ནའང་། རྨི་ལམ་འདིས་ད་ནི་དཀར་གྱི་རང་བཞིན་དུ་ཟད་དོ་དགོངས་ནས། རིམ་ཕྱིར་དགུང་ལོ་ཞེ་གཉིས་པ་ཆུ་ཕོ་སྟག་གི་ལོ་ཡུལ་དབུས་ཀྱི་སའི་སྨན་ལྗོངས་སུ་ཕེབས།
གོང་དཀར་རྡོ་རྗེ་གནད་དང་། སྟག་ལུང་སོགས་སུ་ཆོས་བསྒྱུར་བ་དང་། ཕན་ཚུན་འགྲེལ་གཏེམས་དོགས་གཅོད་སོགས་བསྟན་པའི་བྱ་བ་རྒྱ་ཆེན་པོ་མཛད་ཅིང་།
སྤྱན་རས་གཟིགས་ཀརྨ་པ་ཆོས་གྲགས་རྒྱ་མཚོས་གསང་སྐུ་སོགས་གནང་སྦྱིན་བསམ་གྱིས་མི་ཁྱབ་པ་དང་བཅས་བོད་ཀྱི་སྐྱེ་བོ་རིག་གནས་ཤེས་པར་འདོད་ན་སྐད་གཉིས་བསྒྱུར་པའི་ཞུ་ཆེན་གྱི་ལོ་ཙཱ་བ་མཧཱ་པཎྜི་ཏ་འདི་ཉིད་ཀྱི་ཞབས་ལ་གཏུག་པར་བྱོས་ཤིག་ཅེས་པའི་བཀའ་ཤག་མཛད་ནས་བསྟན་པའི་སྒྲོན་མེར་བསྐོས།
གཞན་ཡང་ཕོ་བྲང་སྣེ་གདོང་དང་། ཡར་རྒྱབ་ཆོས་ཀྱི་རྒྱལ་པོས་སྤྱན་དྲངས་དེ་དབེན་གནས་དམ་པ་ཨེ་ཝཾ་དང་།
རྒྱལ་ཆེན་གླིང་སོགས་སུ་མིའི་དབང་པོ་ཡབ་ཡུམ་སྲས་དང་བཅས་པ་མཁྱེན་རབ་ཀྱི་དབང་ཕྱུག་དེ་དག་གི་ཐུགས་ཀྱི་རེ་བ

ཡངས་སུ་བསྐངས་སིང་། མིའི་དབང་པོ་རྣམས་ཀྱིས་གསོལ་བ་བཏབ་ནས་དགུང་ལོ་ང་གསུམ་པ་ཆུ་མོ་གླང་གི་ལོ་རྒྱ་སྟོན་ལྕགས་རི་པའི་གདན་སར་ཕེབས་ཏེ་ཆོས་ཀྱི་འཁོར་ལོ་བསྐོར། ང་ལྔ་པ་ཤིང་མོ་ཡོས་བུའི་ལོ་གྲྭ་ཐང་གི་གཙུག་ལག་ཁང་ཆེན་པོ་དགེ་འདུན་གྱི་སྡེ་དང་བཅས་པ་ཕུལ་ནས།
དེར་བཞུགས་ཏེ་ནགས་པ་ཟླ་བ་ལ་དུས་ཀྱི་འཁོར་ལོའི་སྒྲུབ་མཆོད་སོགས་དགེ་རྒྱུན་མང་པོའང་གསར་དུ་བཙུགས་ཤིང་། ས་སྐྱ། ངམ་རིང་།
རྟ་ནག སྐྱེད་ཚལ། གསང་ཕུད་རྩེ་དང་། སེ་ར། འབྲས་སྤུངས། ནཱལེནྡྲ། དྭགས་ཀེང་། མདོ་ཁམས་སོགས་མདོར་ན་དགོན་སྡེ་ཆེ་ཕྲ་མཐའ་ཡས་པ་ནས་ཆོས་ཞུ་མཁན་དགེ་བཤེས་མང་པོ་འདུས་པ་ལ་སྒྲ་ཀ་ཙན། ཚད་མ།
ཕར་ཕྱིན། འདུལ་བ། མངོན་པ་སོགས་དང་། དུས་འཁོར། གཤེད་དམར། རྡོར་འཕྲེང་སོགས་ཀྱི་དབང་བཀའ། སྦྱོར་དྲུག ལམ་འབྲས་སོགས་གསུང་ཆོས་པོ་འཁོར་ཡུག་ཏུ་གནང་ཞིང་། དེ་ནས་དགུང་ལོ་དྲུག་ཅུ་རེ་གཅིག་པ་ལྕགས་མོ་བྱའི་ལོ་ཕྱག་ན་ཡོད་པའི་།
རྟེན་རབ་སོགས་མཆོད་ཆ། གསེར་དངུལ་ཇ་གོས་དར། རྟ་དྲེལ། ཟངས་ཆས་སོགས་དངོས་པོ་ཐམས་ཅད་བསྡོམས་ཏེ་ཆོས་སྡེ་ཆེན་པོ་ཞྭ་ལུ་ཉིད་དུ་འགྱེད་ཆེན་ཐོག་མཁན་སློབ་རྣམས་ལས་ཞུ་ཡིག་མཛད་པ་ནའང་ཡབ་སྲས་རྩ་བའི་བླ་མ་སྐུ་ཞང་མཁྱེན་རབ་ཆོས་རྗེའི་དགོངས་རྫོགས་ལ་དམིགས་པ་ཡིན་ཞུ་བོའི་ཕྱག་དམ་གནང་ཞིང་།
མཁྱེན་རབ་ཆོས་རྗེ་ཐུགས་ལ་དྲན་པས་སྤྱན་ཆབ་མང་པོ་མཛད།
དེ་ལྟར་འགྱེད་ཆེན་གནང་བ་ལ་དྲུང་ཆེན་བཀྲ་ཤིས་དཔལ

ལྡན་པ་དོན་གཡོག་རྫོང་བར་གནང་བས། རི་ཕུག་གི་འདུ་ཁང་ལ་ཞིག་གསོབསོསབྱས་པའི་དགའ་སྟོན་དང་འགྲིག་ཅིང་སྐབས་སུ་བབ་པ་བྱུང་། ཞྭ་ལུ་བའི་རྒན་རབས་ཀྱི་དྲན་པ་ཚུན་ལ་འགྱེད་དེ་ལས་བཟང་པ་ལག་ཏུ་ལེན་མི་དགོས་རྣ་བས་ཀྱང་མ་ཐོས་པ་ཡིན་སྐད།
དེའི་ཚེ་ཞྭ་ལུ་མཁན་ཆེན་དཀོན་མཆོག་ཚུལ་ཁྲིམས་གདན་ས་བཤོལ་དུ་ཉེ་པས། ཞྭ་ལུ་བ་རྣམས་ནས་རྗེ་ཉིད་གདན་སར་སྤྱན་འདྲེན་པའི་གྲོས་ཀྱང་བཤམས། ཞྭ་ལུ་ཆོས་སྡེ་མོ་དབེན་དང་བཅས་པའི་ཞུ་ཡིག་འབུལ་བར་བྲག་དཀར་རབ་འབྱམས་པ་སོགས་ཡང་ཡང་རྗེ་ཉིད་ཀྱི་དྲུང་དུ་འོངས་ཀྱང་དབུས་ཕྱོགས་སུ་མིའི་དབང་པོ་རྣམས་ཀྱི་ཞུ་ནན་ཆེས་པའི་མཛད་དཀའ་པར་གྱུར་ནས་ངེད་ཀྱི་རྗེ་བུ་སྟོན་གྱི་གདན་ས་ཕེར་བའི་ཡོན་ཏན་མེད་གསུང་།
ཁེངས་སྐྱུང་ཡ་གིས་ཕྱག་དམ་མཛད། དེའི་ཚེ་ཞྭ་ལུའི་རྒྱན་གོང་དུ་བུ་མོ་ཞིག་གི་ཁོག་ཏུ་བསྟན་སྲུ་མ་ཆེན་མོ་རྡོ་རྗེ་རབ་བརྟན་མ་བརློམས་ནས་ང་རང་གི་པཎྜི་ཏ་དབུས་ནས་འབྱོན་པ་ཡོད་པས་སྤྱན་དྲོངས་ཤིག་བསྐུལ་བ་དང་།
ཞྭ་ལུ་བའི་མཁན་སློབ་དགེ་འདུན་ཐམས་ཅད་ཀྱང་ཐག་ཆོད་ཀྱི་སྤྱན་འདྲེན་པར་དྲུང་ཆེན་གཉིས། དབུ་ཆོས་བཞི། སྤྱི་པ་གསུམ་བཅས་གྲྭ་ཐང་གི་ཆོས་གྲྭ་ཆེན་པོར་སླེབས།
གྲྭའི་བླ་མ་དགེ་འདུན་རྣམས་ནི་རྗེ་ཉིད་ལ་དད་ཞེན་གྱི་གདུང་ཤུགས་ཧ་ཅང་ཆེས་པས་གཞན་དུ་ཕེབས་འཇུག་པ་མ་བཟོད་ཅིང་། ཞྭ་ལུ་བ་དང་གཉིས་རྒྱ་འདྲེ་ཤོར་ཉེ་བ་ལྟ་བུའི་ཞལ་མ་འཆམ་པའི་དབང་གིས་ཕྱག་གཡོག་རྣམས་ལ་བློ་གཡེང་ཆེན་པོ་བྱུང་ནའང་།
རྗེ་ཉིད་ནས་བློ་སྦྱོང་བསྒོམ་ལ་ཁྱད་ཆེ་གསུངས

སུ་ལའང་བཀའ་བཀྱོན་མི་གནང་། དེ་ནས་མིའི་དབང་པོ་རྣམས་དང་། ཆོས་སྡེ་ཆེན་པོ་གྲའི་གཞིས་བྱེས་ཀྱི་ཡོན་ཏན་མཁན་པོ་རྣམས་ཀྱི་ཐོགས་དྲངས། དབུས་ཕྱོགས་ཀྱི་གྲྭ་སློབ་ཡོན་བདག་ཐམས་ཅད་འདུས་ནས། རྗེ་རིན་པོ་ཆེ་ད་ཆ་སྐུ་ན་སྨིན་པས་དབུས་བཞུགས་སྤྲོ་ཞིང་།
ཐུགས་དམ་འཕེལ་བ་སོགས་ནས་ཅིས་ཀྱང་གཙང་དུ་མི་འབྱོན་པར་བཞུགས་དགོས་ཞེས་དབུ་ནན་གྱིས་ཞུས་ཀྱང་རྗེའི་ཞལ་ནས། དབུས་སྐྱིད་ཅིང་དགེ་སྦྱོར་སྨར་མོད་ཀྱིས།
དེ་བས་གཞན་ལ་ཚིག་རེ་ཙམ་ཕན་ན་དེ་རང་དགའ། གཞན་ལ་ཕན་ན་དམྱལ་བའི་སྡུག་བསྔལ་ཀྱང་དང་དུ་ལེན་ནུས་པ་ཞིག་དགོས་པ་ཡིན། དགེ་སྦྱོར་ཐན་ཐུན་དང་། བདེ་སྐྱིད་དོན་དུ་མི་གཉེར།
ན་སོ་རྒས་ཀྱང་རེ་ཞིག་ཨ་ཐོ་ཡོད། ཞྭ་ལུ་བ་རྣམས་མོས་ཞེན་ཆེ་བས་བསམ་པ་མི་བཟློག། དགེ་འདུན་གྱི་བཀའ་ཡང་མི་བཅོགས་པ་ཡིན། ད་རེས་རྗེ་བུ་སྟོན་གྱི་བསྟན་པ་ལ་བསམས་ནས་འགྲོ་བ་ལགས་སོ་གསུང་།
འོན་ཀྱང་སླར་དབུས་ཕྱོགས་སུ་འགྲོ་བའི་དོན་ལ་ཕེབས་པའི་ཞལ་བཞེས་བཟང་པོ་ནི་མཛད་དོ། །དེ་ནས་མིའི་དབང་པོ་རྣམས་ཀྱི་ཕོ་བྲང་སོ་སོར་གདན་དྲངས་ནས་འབུལ་བ་བཟང་པོ་བྱས་ཞིང་། རིམ་པས་གཙང་དུ་ཆིབས་ཁ་བསྒྱུར།
ཡང་རྒྱབ་སོགས་ནས་ཆོས་རྒྱལ་ཆེན་པོ་དཔོན་གཡོག་རྣམས་ཀྱང་ཐུགས་ཕྲེང་བཞིན་དུ་ཆིབས་སྐྱེལ་དུ་དོལ་སྣ་མོ་ལའི་བང་བྱོན། སྐྱིད་ཤོད་དུ་ལྕགས་མལ་མཛད། གམ་པ་ཕུར་སྨྱུག་ལ་བ་སོགས་ཀྱི་ཐབ་འཛིན་དང་།
སླར་དབུས་སུ་ཕེབས་དགོས་ཞུ་བ་དང་། ཞབས་བརྟན་ཤིས་བརྗོད

ཀྱི་ཞུ་ཕྲིན་བཟང་པོའང་སླེབས། དེ་ནས་རིམ་བཞིན་རོང་རིན་སྤུངས་མི་དབང་ཆེན་པོས་ཞག་ལྔའི་བར་ཐབ་འཛིན་བཏེན་ནས་བསྙེན་བཀུར་འབུལ་བ་མཐའ་ཡས་པ་མཛད། སྟག་གྲུ་ཁར་ཞྭ་ལུ་བའི་ཐབ་འཛིན་བཟང་པོ་སླེབ།
དགའ་བ་གདོང་དུ་ནང་སོ་ལྷུན་གྲུབ་རྩེ་བས་བསྙེན་བཀུར་ཟབ། དེ་ལྟར་ཉིད་ཀྱི་དགུང་ལོ་དོན་བཞི་པ་ཤིང་ཕོ་ཁྱིའི་ལོ་སྨིན་དྲུག་ཟླ་བའི་ཚེས་པ་བཅུ་དགུའི་ཉིན་ཞྭ་ལུར་ཕྱག་ཕེབས་པ་ཡིན། ཕེབས་པའི་ཉིན་ཀྱང་ནམ་མཁའ་ལ་འཇའ་ཁ་དོག་སྣ་ཚོགས་པས་གདུགས་དང་རྒྱལ་མཚན་དང་།
མེ་ཏོག་དང་། ལྗོན་ཤིང་གི་རྣམ་པས་ཁྱབ་ཅིང་། དགེ་འདུན་བརྒྱ་ཕྲག་ཤིན་ཏུ་མང་པོས་རོལ་མོ་དང་། མཆོད་རྫས་སྣ་ཚོགས་ཐོག་པས་སེར་སྒྲེང་།
སྐྱེ་བོའི་ཚོགས་ཀྱིས་གླུ་གཞས་སོགས་རྩེད་སྣ་མི་འདྲ་བ་དུ་མ་དང་བཅས་ཚོང་འདུས་ཀྱི་བགམ་པ་གོང་ནས་ཞྭ་ལུ་བར་ལ་ཁྲོམ་ཆེན་པོས་འབྲེལ་ཞིང་ལམ་ལ་ཡང་མི་ཐར་བ་ལྟ་བུར་གྱུར་ཏེ། དེ་འདྲ་བ་ནི་སྔར་ཞྭ་ལུ་མཁན་པོ་མི་དགོས་གཞན་སུ་ལ་ཡང་བྱུང་བའི་སྒྲོས་མེད་ཟེར་དོགས་མེད་པ་ཡང་འདུག
རྗེ་འདི་ཉིད་འབྲེལ་ཚད་དོན་ལྡན་གྱི་སྐྱེས་བུ་དམ་པས་ལམ་གྱི་ཡོན་ཏན་མཐར་ཕྱིན་པ་དེའི་རྟེན་འབྲེལ་གྱི་ཆེ་བ་ཡིན་པར་གདའ།
ཚེས་བཅུ་དགུ་ལ་ཕེབས་ནས་ཉི་ཤུ་ལ་ཐུགས་ངལ་གསོས། ཉི་ཤུ་གཅིག་ལ་ལྷ་དང་བཅས་པའི་འཇིག་རྟེན་གྱི་འདྲེན་པ་རྒྱལ་བ་རིན་ཆེན་གྲུབ་ཀྱི་སེངྒེའི་ཁྲི་ལ་མངའ་གསོལ། འདི་སྐབས་ཞྭ་ལུ་བའི་ཆབ་སྲིད་སེངྒེ་རྩ་བའི་སྐྱོང་སྐབས་ཡིན་གཤིས་ཁྲི་སྟོན་འབུལ་བ་དང་བཅས་པ་བཟང་པོ་སྒྲུབ།
རྗེ་ཉིད་ནས་ཀྱང་རི་མཐིལ་གཉིས་སུ་མང་འགྱེད་གྱ་ནོམ་པ་གནང

དེ་ནས་རི་ཕུག་ཏུ་ཐོག་མར་བསྙེན་རྫོགས་ཞུ་བ་མང་པོ་བྱུང་སྟེ་དེ་དག་ལ་དགེ་སློང་གི་སྡོམ་པ་སྩལ། ཉེ་སྐོར་ཆུ་ལྷོ་བྱང་གི་ཡོན་བདག་ཆེ་ཕྲ་མང་པོ་ནས་བསྙེན་བཀུར་དང་ཁྲི་སྟོན་གྱི་མང་ཇ་ཞུ་མཁན་རིམ་པས་སླེབས།
ཁྱད་པར་དབུས་ནས་གནང་རྩེ་སྡིངས་དང་། བདེ་ཆེན་ཡངས་བ་ཙན་ནས་སྤྱན་མངའ་ཆོས་ཀྱི་རྒྱལ་པོའི་ཞབས་ཀྱི་ལེགས་འབུལ་དཀའ་ཤོག་ཆེད་དུ་མངགས་ནས་ཕེབས་པའང་འདི་ལྟར། རྒྱལ་བའི་གསུང་རབ་མདོ་སྔགས་མཐའ་དག་དང་།
ཐ་སྙད་གཙུག་ལག་ཁང་རབ་འབྱམས་ཐུགས་ཆུད་ནས། གངས་ཅན་བསྟན་པ་འཛིན་པའི་གཙོར་གྱུར་བ། ཀུན་མཁྱེན་བུ་སྟོན་རིང་ལུགས་རྒྱས་གྱུར་ཅིང་། ཅེས་ཤིས་བརྗོད་པ་སྔོན་དུ་འགྲོ་བས་ཐམས་ཅད་མཁྱེན་པ་དེ་ཉིད་ཀྱི་སེངྒེའི་ཁྲི་ལ་མངོན་པར་འཁོད་ནས།
བསྟན་པ་མཐའ་དག་འཛིན་པའི་རྒྱལ་ཐབས་ལ་དབང་བསྐུར་པ་སྐད་གཉིས་སྨྲ་བའི་དབང་པོ་གང་གི་ཕྱག་ཏུ་བཞེས་པ་ནས། སྐུ་ཁམས་བདེ་བར་གདན་སའི་འདྲེན་པ་དམ་པར།
གཙོ་བོར་གྱུར་བའི་འདུས་པ་རྒྱ་མཚོས་བཀྲ་ཤིས་ཀྱི་མངའ་གསོལ་གྲུབ་པའི་སྐབས་སུ། འདི་ནས་ཀྱང་སྤྲོ་བ་དང་བཅས་པའི་ངག་གིས་ཕྱོགས་བཅུའི་སངས་རྒྱས་བྱང་སེམས་རྣམས་ལ་བདེན་པ་བསྐུལ་བའི་གསོལ་བ་འདེབས་པ་བྱས་ཏེ།
དེངདེངས་ནས་བཟུངས་ཏེ་བསྟན་པ་འཛིན་པའི་འཕྲིན་ལས་ཡུན་རིང་དུ་སྐྱོང་བའི་བཞེད་པ་ཡར་ངོའི་ཟླ་བ་ལྟར་གོང་ནས་གོང་དུ་འཕེལ་བར་གྱུར་ཅིག །ཅེས་སོགས་ཀྱི་བཀའ་ཡིག
ཇ་གོས་དར་གྱི་གནང

སྦྱིན་བློས་མི་འཁྱུད་པ་དང་བཅས་པའང་བྱུང་ངོ་། །དེ་ལྟར་ཞྭ་ལུ་ཉིད་དུ་གཞིས་བྱེས་ཀྱི་དགེ་འདུན་བསམ་གྱིས་མི་ཁྱབ་པ་འདུས་པ་ལ། སྒྲ་སྙན་དངགས་སོགས་ཐ་སྙད་ཀྱི་གཙུག་ལག་གཙོ་བོར་གསུངས། རབ་བྱུང་དང་བསྙེན་རྫོགས་ཀྱང་མང་བར་སྒྲུབ།
ཆོས་སྡེ་ཆེན་པོའི་སྒྲིགས་རྣམས་གཞག་རྣམས་དམ་པར་མདད། དགེ་རྒྱུན་ཆགས་པ་རྣམས་ཀྱི་ཐེབས་སུ་གཞིས་རྟེན་བཟང་པོ་བཙུགས། དགེ་འདུན་གྱི་ཚོགས་སུའང་བུ་སྟོན་ཐམས་ཅད་མཁྱེན་པའི་བཀའ་ཆེམས་ཀྱི་ཡི་གེ་རྣམས་ལན་མང་དུ་ཀློག་པ་མཛད་དེ།
ཚོགས་ཀྱང་ཉིན་རེ་བཞིན་ཀུན་སྤྱོད་འཇམ་དུ་སོང་ཞིང་ཁྲིམས་འཇགས་པ་མཛད། མཁན་པོའི་བྱ་བ་ཡང་བུ་སྟོན་ཆེན་པོས་མཁན་པོ་གདན་ས་པ་ལ་གདམས་པའི་ཞལ་ཆེམས་ནས་འབྱུང་བ་བཞིན་མཛད།
དེ་ནས་ཞྭ་ལུའི་དགུན་ཆོས་གསུངས་ཏེ། ཐོག་མར་བློ་མཐོ་བའི་དོན་དུ་བུ་སྟོན་ཐམས་ཅད་མཁྱེན་པའི་ཕར་ཕྱིན་ལུང་གི་སྙེ་མ་གསུངས། དེ་ནས་ཀུན་གྱི་གོ་སླ་བ་བུ་སྟོན་ཆོས་འབྱུང་ཆེན་མོའི་བཤད་ལུང་གསུངས།
དེ་ནས་སྐྱེ་བོའི་ཚོགས་ཤིན་ཏུ་མང་པོ་ལ། བསྙེན་གནས་དང་། སྐྱབས་འགྲོ་དང་། བླ་མའི་རྣལ་འབྱོར་དང་། མ་ཎིའི་ལུང་སོགས་ཉིན་རེ་བཞིན་ཆོས་མི་འདྲ་བ་དུ་མ་གསུངས།
གསུང་ཆོས་གནང་བ་དེ་དག་ཀྱང་ཚིག་ཟུར་ཕྱིན་པ་དང་། རྣ་བར་འབབ་པའི་གསུང་གདངས་སྙན་པོས་བསྡུ་ན་ཤླཽཀ་གཅིག་ལ་ཆོས་ཐམས་ཅད་འདུས་པ་འཆད་ཐུབ་པ་དང་། རྒྱས་པ་ན་ཤླཽཀ་གཅིག་གི་དོན་ལ་ཡང་ཉི་མ་རྩེར་གང་འགྲོ་བ་དང་།
དེ་དག་ཀྱང་གསུང་རབ་ཀྱི་གནད་སྟོན་པ། སེམས

ལ་ཕན་པ་འབའ་ཞིག་མ་གཏོགས་དོན་གོ་རྒྱུ་ཅི་ཡང་མེད་པའི་སྒྲ་ཅལ་ཅོལ་ནི་ནམ་དུའང་མི་སྲིད་དོ། །དེ་དུས་ཆོས་ར་རྒྱ་ཆེ་བས་བཞུགས་ཁྲིའི་རྩེར་བསྡད་ཀྱང་གསུང་ཧ་ཅང་མི་ཆེ་བ་དང་། ཆོས་རིའི་མཐའ་རྒྱང་རིང་བོར་བསྡད་ཀྱང་གསུང་ཧ་ཅང་མི་ཆུང་བ་དང་།
མེ་ཏོག་གི་ཆར་པ་ལག་པས་འཛིན་ཐུབ་པ་བབས་པ་སོགས་ཡ་མཚན་གྱི་རྟགས་མང་པོའ་བྱུང་། དེ་ནས་རྒྱུན་པར་རི་ཕུག་ཆོས་ཀྱི་ཕོ་བྲང་དུ་བཞུགས། སྐུ་ཞང་བསོད་ནམས་མཆོག་གྲུབ་དཔལ་བཟང་པོས་བསྐུལ་ཏེ།
རྡོ་རྗེ་ཕྲེང་བའི་དབང་བུ་སྟོན་ཐམས་ཅད་མཁྱེན་པ་ནས་བརྒྱུད་ཅིང་ཕྱག་ལེན་གྱི་རྒྱུན་མ་ཉམས་པར་དབང་ཞུ་མི་གྲྭ་སློབ་ཤིན་ཏུ་མང་པོ་ལ་གནང་། སྦྱོར་བ་ཡན་ལག་དྲུག་གི་འཁྲིད་ཀྱང་བཙུགས་ཤིང་།
རི་ཕུག་གི་ཆོས་ཁྲི་ཐད་ཀར་ཕེབས་ཏེ་ཉི་མ་མང་པོའི་བར་ལ་དགེ་འདུན་ཤིན་ཏུ་མང་བ་ལ་བརྒྱད་སྟོང་པ་སོགས་ཀྱི་གསུང་ཆོས་གནང་། བུ་སྟོན་ཐམས་ཅད་མཁྱེན་པའི་རྣམ་ཐར་སྙིམ་པའི་མེ་ཏོག་ཀྱང་གསུང་།
དེའི་ཉིན་མོ་ནམ་མཁའ་ལ་འཇའ་ཚོན་ཤིན་ཏུ་བཀྲ་བ་རི་མོར་བྲིས་པ་ལས་ཀྱང་ཁྱད་པར་དུ་འཕགས་པ་བྱུང་། ཆོས་རྗེ་སྐུ་གཤེགས་པའི་རྣམ་ཐར་གྱི་སྐབས་སུ་སྤྱན་ཆབ་མང་པོ་མཛད།
དེ་ལྟ་བུའི་ཚུལ་གྱིས་གདན་ས་ལོ་བཅུ་གཅིག་གི་བར་བསྐྱངས་ཏེ་དེ་དུས་ཞྭ་ལུ་རི་མཐིལ་གྱི་ཆོས་གྲྭར་འཆད་ཉན་འཕེལ་ཚུལ་སོགས་ཆོས་རྗེ་ཐམས་ཅད་མཁྱེན་པ་བུ་སྟོན་ཆེན་པོ་ཞལ་བཞུགས་དུས་ལ་འགྲན་བཟོད་པ་ཙམ་བྱུང་ངོ་།
།ཞྭ་ལུ་བའི་གྲྭ་པ་བློ་ཤིན་ཏུ་བརྟུལ་བ་རྣམས་ཀྱང་མཚན་ཉིད་ཀྱི་རྟགས

གསལ་ཆོལ་ལེབ་རེ་དང་། སྒྲའི་མཚམས་སྦྱོར་ལྔ་བ་གྱོ་ལེ་བ་རེ་མི་ཤེས་མཁན་ཡོད་པ་མི་སྲིད་སྐད། དེ་ཡང་ལུང་ལས། གང་ཞིག་གསེར་གྱི་རི་ལ་གནས་གྱུར་ན། །དེ་ཡི་འདབ་ཆགས་རྣམས་ཀྱང་གསེར་དུ་གྱུར། །ཞེས་པ་ལྟར།
རྗེ་འདིའི་བྱིན་རླབས་ཀྱི་རྣམ་འཕྲུལ་འབའ་ཞིག་ཏུ་ཟད་དོ། །གཞན་དུ་ན། མཁན་པོ་སློབ་བོང་བུ་ལྟ་བུ་རེས་པས་ན། གྲྭ་པ་ཁྱི་ལོད་ལུག་ཁྱུ་ལས་མང་པ་རེ་འོང་ཟེར་བ་དེ་ཡང་བདེན་པ་གདའ་འོ།
།ཕྱིས་ཀྱི་གནས་སྐབས་གཟིགས་པས་གསལ་ལོ། །དེ་ནས་ས་སྐྱའི་བདག་ཆེན་འཇམ་དབྱངས་ཀུན་དགའ་བསོད་ནམས་སྐུ་མཆེད་ཀྱིས་སྤྱན་འདྲེན་ཞུས་པ་ལྟར་རྩ་གདོང་དུ་ཕེབས། དེར་ཐོག་མའི་ཆོས་འབྲེལ་རྔ་སྒྲའི་དབང་ཕུལ་ཏེ།
དེ་ནས་སྒྲ་ཀ་ལཱ་པ་དང་། ཙནྡྲ་པ་བཅས་ཟླ་བ་གཉིས་ལྷག་ཙམ་ལ་རྫོགས་པར་གནང་ཞིང་ཞར་ལ་སྡེབས་སྦྱོར། སྙན་དངགས། རྒྱ་གར་སྐད་དུ་ཀློག་ཡིག་རྣམས་བསླབས། གཞན་ཡང་དུས་འཁོར་གྱི་དབང་ཚར་གསུམ་དང་སྦྱོར་དྲུག་གི་འཁྲིད་སོགས་སྩལ།
ཞྭ་ལུ་རི་ཕུག་ཏུའང་རྡོར་ཕྲེང་དང་། དུས་ཀྱི་འཁོར་ལོའི་དབང་སོགས་སྔ་ཕྱིར་དབང་མང་པོ་དང་། དུས་རྒྱུན་དུ་བཤད་བཀའ། ལུང་བཀའ་བར་མ་ཆོད་དུ་གསུངས།
དེ་ནས་ཡར་རྒྱབ་ཆོབ་ཀྱི་རྒྱལ་པོས་སྤྱན་འདྲེན་དོད་དྲག་པས། སླར་ཡང་ཉི་མ་དབུས་ཀྱི་ཆ་ལ་ཁམས་སུ་སླེབས། སྣ་བོ་ལ་ནས་ཆོས་རྒྱལ་ཆེན་པོས་ཆིབས་སུ་མཛད། གྲྭ་ཐང་གི་དགེ་འདུན་འདུས་པ་རྒྱ་མཚོས་ཀྱང་རོལ་མོ་དང་གདུགས་རྒྱལ་མཚན་མཐའ་ཡས་པ་ཐོགས་ཏེ་སྤྱན་འདྲེན་མཛད།
དབུས་ཀྱི་གྲྭ་བུ་སློབ་ཡོན་བདག་དང་བཅས་པ་ཀུན་གྱི་བསམ་པའི་རེ་བ་ཡོངས་སུ་གང

ཞིང་བསྟན་འགྲོའི་དོན་རླབས་པོ་ཆེ་མཛད། དེའི་ཚེ་ཕྱག་ཕྱིར་བྱང་པ་ལོ་ཆེན་རཏྣ་བྷ་དྲ་ཡང་ཡོད་པས། རྗེ་འདི་ཉིད་གང་དུ་བཞུགས་ཀྱང་མཁས་པ་དཔེ་དང་མ་བྲལ་བ་དགོས་ཞེས་ཕྱག་དཔེ་ཁོ་ན་གཟིགས་ཏོག་གནང་བས།
ཕརཏྣ་བྷ་དྲའི་ཐུགས་ལ་སྐུ་ན་བགྲེས་པོ་འདི་འདྲ་བར་ཕེབས་ནས་ད་དུང་ཕྱག་དཔེ་གཟིགས་ནས་ཅི་མཛད། ད་དེ་བས་བསྒོམ་རེ་ཙམ་གནང་ནའང་དགའ་མོད་དགོངས་པ་ཐུགས་ལ་ཤར་པས། དེ་ནུབ་ཁོང་གི་མནལ་ལམ་དུ་གསེར་གྱི་མཆོད་རྟེན་འོད་ཟེར་འབར་བ་ཞིག་བྱང་།
དེ་རྒྱལ་བ་བྱམས་པ་མགོན་པོའི་སྐུར་གྱུར་ནས། རིགས་ཀྱི་བུ་དེ་ལམ་དད་པ་མ་བྱེད་ཅིག །དེ་ནི་ང་ཉིད་ཀྱི་སྤྲུལ་པ་ཡིན་ནོ། །ཞེས་གསུངས་པས། ཐུགས་རབ་ཏུ་འགྱོད་ནས་སང་ཉིན་དེར།
༑ མངོན་མཐར་འཇམ་པའི་དཔལ་གྱིས་རྗེས་བཟུང་བས། །རིག་གནས་ཀུན་གྱི་སྲོལ་འབྱེད་བླ་ན་མེད། །དགའ་ལྡན་གནས་ན་མི་ཕམ་དག་པའི་བཤེས། །ཕུལ་བྱུང་མཆོད་འོས་དམ་པ་ཁྱོད་ཕྱག་འཚལ།
།ཞེས་སོགས་ཀྱི་བསྟོད་པ་ཕུལ་ལོ། །གཞན་ཡང་རྒྱ་གར་གྱི་དགེ་སློང་པཎྜི་ཏ་དྷ་རྨ་དེ་བཱ་ཀ་ར་སོགས་ཀྱང་རྗེ་འདིའི་སློབ་མར་གྱུར་ཅིང་། དེ་དག་དང་ཛོ་ཀི་ཁ་ཅིག་ལ། མ་ཧཱ་བོ་དྷིའི་བསྟོད་པ་སཾསྐྲི་ཏའི་སྐད་དུ་སྡེབས་སྦྱོར་དང་ལྡན་པ་བརྩམས་ཏེ།
རྡོ་རྗེ་གདན་གྱི་སྒོ་ལ་སྦྱོར་རྒྱུ་བསྐུར་བས། སཾ་སྐྲི་ཏ་བཟང་བོད་ན་མཀས་པ་ཡོད་འདུག་ཟེར་ནས། སངས་རྒྱས་པ་རྣམས་དགའ་ཞིང་མུ་སྟེགས་པ་རྣམས་ཡིད་སྐྲག་པ་བྱུང་སྟེ།
རྒྱ་གར་ནའང་མཁས་པའི་གྲགས་པ་ཆེ་བ་ཡིན་སྐད

མདོར་ན་བདག་ཉིད་ཆེན་པོ་འདིའི་རྣམ་ཐར་ནི་བསམ་གྱིས་མི་ཁྱབ་ཅིང་བརྗོད་ཀྱི་མི་ལངས་བས་ཇི་སྐད་དུ་ལོ་ཆེན་དཀོན་མཆོག་བཟང་པོའི་ཞལ་ནས། གསུང་རབ་ཕལ་ལ་ཞུ་དག་མཛད་པའི་ཚེ། །ཀུན་མཁྱེན་གཉིས་པ་ས་པཎ་ཉིད་དང་མཚུངས།
།གཉིས་མེད་ཏིང་འཛིན་ངང་ལ་འཇོག་པའི་ཚེ། །ནཱ་རོའི་ཞབས་དང་དཔལ་ལྡན་བིརཱུ་པ། །བྱམས་པའི་ཐུགས་ཀྱིས་འགྲོ་ཀུན་སྐྱོང་བའི་ཚེ། །ཞི་བ་ལྷ་དང་རྒྱལ་སྲས་ཐོག་མེད་བཟང་པོ་རྒོད་ཚང་མགོན་པོ་རྡོ་རྗེ་པ།
།དྲི་མེད་ངུར་སྨྲིག་འཛིན་པའི་ཚུལ་བཞུགས་ཚེ། །དཔལ་ལྡན་ཨ་ཏི་ཤ་དང་མགོན་པོ་ཁྱོད། །ནམ་ཡང་དབྱེ་བ་མེད་པར་བདག་གིས་ཁུམས། །ཞེས་སོ། ཐུགས་སྲས་སྐྱོགས་སྟོན་ལོ་ཆེན་གྱི་ཞལ་ནས་ཀྱང་།
བདག་ཅག་གི་རྗེ་བླ་མ་དམ་པ་ཆོས་རྗེ་ཐམས་ཅད་མཁྱེན་པ་ཞྭ་ལུ་ལོ་ཙཱ་བ་ཞེས་གྲགས་པའི་ཡིད་བཞིན་གྱི་ནོར་བུ་འདི་ཉིད་རྩོད་དུས་ཀྱི་རྒྱལ་བ་གཉིས་པ་རང་ཡིན། དེང་སང་གི་མཁས་གྲུབ་གཟུ་བོར་གནས་པ་རྣམས་རྗེ་འདིའི་གསུང་ཚད་མར་མི་བྱེད་པ་གཅིག་ཀྱང་མེད་གསུངས།
དེ་བཞིན་དུ་ཆགས་ལོ་ཙཱ་བ་རིན་ཆེན་ཆོས་རྒྱལ་གྱི་ཞལ་ནས། རྗེ་བཙུན་ཞྭ་ལུ་ལོ་ཆེན་གྱི་མཁྱེན་རབ་འདི་ལྟ་བུ་ནི་སྐུ་ཚེ་དཔག་ཏུ་མེད་པ་ནས་སྦྱངས་པ་ཡིན།
སྐྱེ་བ་གཅིག་ལ་ཡོན་ཏན་འདི་ཙམ་ཤེས་མི་ཐུབ་གསུངས། རྗེ་སྨྱུག་ལབ་ཆེན་པོས་ཀྱང་། མཁས་མཆོག་ཐམས་ཅད་མཁྱེན་པ་ཁྱེད་མེད་ན། །གངས་རིའི་ཁྲོད་འདི་མགྲིན་བཟང་ར་བ་བཞིན།
།ཞེས་སོགས་བསྔགས་ནས་རྒྱ་གར་ཆུ་བོ་གངྒཱ་ཚུན་ལ་རྗེ་འདི་ལས་མཁས་པ་མེད་གསུངས་ཏེ། རྒྱས་པར་པཎ་ཆེན་འབུམ་ཕྲག་གསུམ་པ་རིན་ཆེན་ཆོས

ཀྱི་དབང་པོ་དང་། སྐྱོགས་ལོ་ཐམས་ཅད་མཁྱེན་པ་རིན་ཆེན་བཀྲ་ཤིས་ངོ་མཚར་བྱེ་བའི་བློ་གྲོས་སོགས་ཀྱིས་མཛད་པའི་རྣམ་ཐར་གྱི་ཡི་གེ་མ་མོ་ངག་ལས་ཤེས་སོ། །གསུང་རྩོམ་ཀྱང་བླ་མ་ཡི་དམ་གྱི་བསྟོད་པའི་རབ་བྱེད་སྐོར་དང་།
ཞི་བ་ལྷ། སྤང་ལོ་ཆེན་པོ། ཀུན་མཁྱེན་དོལ་པོ་པ། མཁྱེན་རབ་པ་ཆོས་རྗེ་རྣམས་ཀྱི་རྣམ་ཐར། དུས་འཁོར་དང་། བདེ་མཆོག་དྲིལ་བུ་ལུས་དཀྱིལ་སོགས་ཀྱི་ཆོ་གའི་སྐོར། མངོན་རྟོགས་རྒྱན་འགྲེལ་པ།
སྒྲ་ཀ་ལཱ་པའི་འགྲེལ་པ་ཙནྡྲ་པའི་འགྲེལ་པ། ཀ་ལཱ་པའི་མཚམས་སྦྱོར་ལྔ་བྱེ་བྲག་ཏུ་བཤད་པ། མིང་ཡེ་ཡན་གྱི་སྤྱི་བཤད། ཀ་ལཱ་པའི་ས་བཅད། སྙན་དངགས་མེ་ལོང་གི་བསྡུས་དོན། སྡེབས་སྦྱོར་གྱི་བསྡུས་དོན།
ཙནྡྲ་པའི་ཡི་གེའི་བསྡུ་བ། སུམ་རྟགས་ཀྱི་འགྲེལ་པ། དག་ཡིག་ཟ་མ་ཏོག་བཀོད་པ་སོགས་དེ་ལྟར་མཛད་པའི་བསྟན་བཅོས་རྣམས་ཀྱང་བསྲེགས་བཅད་བརྡར་བའི་གསེར་བཞིན་དུ་འཁྲུལ་པའི་གཡའ་དང་བྲལ་བ་བསྟན་པའི་སུ་འགྲོ་བ་ཤ་སྟག་གོ།
འགྱུར་རྣམ་གྲངས་མི་འདྲ་བ་ཆེ་ཆུང་སྡོམས་བཞི་བཅུ་ཞེ་བརྒྱད་ཙམ་ཉིད་ཀྱི་རྒྱ་དཔེ་ལས་གཞི་འགྱུར་མཛད་པ་དང་། དེ་ལས་གཞན་པའི་འགྱུར་བཅོས་དང་།
ཧོར་སྐོངས་བསགས་པ་སོགས་ནི་རྒྱ་གཞུང་དུ་གཏོག་པའི་བཀའ་དང་བསྟན་བཅོས་ཕལ་ཆེར་ལ་ཁྱབ་ནས་ཡོང་པར་གྲགས་ཤིང་། དེ་ལྟ་བུའི་བསྟན་པའི་བྱ་བ་རྒྱ་ཆེན་པོས་སྐུ་ཚེ་འདའ་བ་མཛད་ནས་དགུང་ལོ་བརྒྱད་ཅུ་གྱ་བཞི་པ་ལ་ཞྭ་ལུ་རི་ཕུག་ཏུ་ཉེ་གནས་ཆོས་འཁོར་བློ་གྲོས་ཀྱི་གཟིམ་མལ་སྐུ་འདྲ

བཞེངས་། དེ་ལ་རབ་ཏུ་གནས་པ་དང་ཉིད་ཀྱིས་མདད་ནས་ཞྭ་ལུའི་གདན་སར་སྐྱོ་སྟོན་བསོད་ནམས་རྒྱལ་མཚན་བསྐོས། དེ་ནས་གྲྭ་ཐང་དུ་ཕེབས་ཏེ་དགུང་ལོ་བརྒྱད་ཅུ་གྱ་བདུན་པ་མེ་མོ་ཕག་གི་ལོ་གྲྭའི་གདན་སར་ཐུགས་སྲས་པད་དཀར་ལོ་ཆེན་བསྐོས་ནས་ཉིད་ཀྱི་མེ་ཏོག་གཏོར།
དེར་གདུལ་བྱ་ཕྱི་མ་ཐམས་ཅད་སྨིན་གྲོལ་ལ་བཀོད་དེ། བརྒྱད་ཅུ་རྩ་བརྒྱད་པ་མེ་ཕོ་བྱི་བའི་ལོ་ངོ་མཚར་གྱི་ཆོ་འཕྲུལ་བསམ་གྱིས་མི་ཁྱབ་པ་དང་བཅས་རྒྱལ་བ་བྱམས་པ་མགོན་པོའི་ཐུགས་ཁར་སྤྲུལ་པའི་སྣ་བ་བསྡུས་སོ།
།ནང་རྟེན་རིན་པོ་ཆེ་འབའ་ཞིག་ལས་གྲུབ་པའི་རྗེ་ཉིད་ཀྱི་སྣང་བརྙན་དང་། གསེར་འབུམ་ཐོག་ཚད་མ་སོགས་གྲྭའི་གཙུག་ལག་ཁང་དུ་བཞེངས་ཤིང་།
ལོ་དུས་ཀྱི་མཆོད་པ་རྒྱ་ཆེན་པོའང་གནས་དེ་ཉིད་དང་ཞྭ་ལུ་གཉིས་སུ་སྔར་བཙུགས་པར་གྲགས་མོད། ད་ནི་གཏམ་ཙམ་ཡང་རི་བོང་གི་རྭ་བཞིན་དུ་དཀོན་པའི་ཆོས་ཏེ། དེ་ཡང་རྒྱ་རོལ་ལས།
སྲིད་གསུམ་མི་རྟག་སྟོན་ཀའི་སྤྲིན་དང་འདྲ། འགྲོ་བ་སྐྱེ་འཆི་གར་ལ་ལྟ་དང་མཚུངས་སྐྱེས་བུའི་ཚེ་སྲོག་ནམ་མཁའི་གློག་འདྲ་སྟེ། །རི་ཟར་འབབ་ཆུ་བཞིན་དུ་མྱུར་མགྱོགས་འགྲོ། ཞེས་པ་ལྟར་ཡིན་པའི་ཙུལ་དེ་ལྟ་བུའི་དོན་ལ་ཡང་བསམ་པར་བྱའོ།
། ། །གསུམ་པ་ནི། རིན་ཆེན་གྲུབ་བསྟན་རྒྱལ་པོའི་སྲིད་འཛིན་མཁས། །ཞེས་འབྱུང་བས། རྒྱལ་བ་བྱང་གླིང་པ་དཔོན་པོ་རིན་ཆེན་རྒྱལ་པོ་དེ་ནི། སྐུ་འཁྲུངས་པའི་གནས་སྔར་རི་ཕུག་གི་དགོན་སྨད་མཚམས་ན་བྱང་གླིང་ཟེར་བའི་གྲོང་ཡོད་པས།
དེར་མཁས་གྲུབ་ཆེན་པོ་མགོན་པ་རྒྱལ

མཚན་ཞེས་བྱ་བ་སོགས་བཤེས་གཉེན་དམ་པ་འགའ་ཞིག་གི་རྣག་རིགས་ཀྱི་དབོན་བརྒྱུད་དུ་སྐུ་འཁྲུངས་ཤིང་མཚན་ལ་དབོན་པོ་ཞེས་ཐོགས་པའི་རྒྱུ་མཚན་ཡང་དེ་ལྟར་ཡིན། གཞོན་ནུ་ཉིད་ནས་རི་ཕུག་དགོན་པར་རྡོ་རྗེ་འཆང་མཁྱེན་རབ་ཆོས་རྗེའི་དྲུང་དུ་རབ་ཏུ་བྱུང་།
ཕྱིས་བསྙེན་རྫོགས་ཀྱི་སྡོམ་པའང་དེ་ལས་བཞེས་པར་མངོན། ཀུན་མཁྱེན་ཆོས་གྲུབ་དཔལ་བཟང་དང་། མཁན་ཆེན་འཇམ་དབྱངས་བཤེས་གཉེན་པ་སོགས་བླ་མ་དམ་པ་མང་དུ་བསྟེན།
ཁྱད་པར་རྡོ་རྗེ་འཆང་མཁྱེན་རབ་ཆོས་རྗེ་ཉིད་བཀའ་དྲིན་འགྲན་ཟླ་དང་བྲལ་བའི་རྩ་བའི་བླ་མར་མཛད། རྒྱུད་སྡེ་བཞི་ལ་མཁས་པའི་མཆོག་ཏུ་གྱུར་པའི་གསང་སྔགས་རབ་འབྱམས་པ་ཆེན་པོར་གྱུར་ཅིང་།
དཔལ་འཁོར་བདེ་ཆེན་དུ་ཕེབས་ནས་རིན་སྡིངས་གྲྭ་ཚང་གི་བླ་མ་ཐོགས་ཤིག་མདད། དེ་ནས་རི་ཕུག་དགོན་སྟོད་བྱང་གླིང་དུ་བཞུགས་ནས་ཆོས་འཁོར་རྒྱ་ཆེན་པོ་བསྐོར་ཅིང་། བརྒྱུད་འཛིན་སློབ་མའི་གཙོ་བོ་ཡང་།
གནས་བརྟན་བསྟན་པ་བཟང་པོ། འབྲོག་ཁང་པ་དོན་གྲུབ་རྒྱལ་མཚན། སྐུ་ཞང་ཆོས་རྗེ་བསོད་ནམས་མཆོག་གྲུབ། བྱང་གླིང་པ་རིན་ཆེན་བཀྲ་ཤིས་རྒྱལ་མཚན་སོགས་མཐའ་ཡས། མཛད་པ་རྣམ་ཐར་རྒྱས་པ་དང་གསུང་འབུམ་གྱི་རིམ་པ་དེང་སྐབས་མ་རྣེད་ཀྱང་གསུང་རབ་ཐོར་བུ་ཙམ་བདག་གི་མཐོང་བ་ལ་རྡོར་དབྱིངས་ཀྱི་དཀྱིལ་མཆོག་རིན་ཆེན་བསམ་འཕེལ་གྱི་ལྷན་ཐབས།
དེའི་སློབ་མ་དབང་བསྐུར་ལ་མཁོ་བའི་ལྷན་ཐབས།
མི་འཁྲུགས་པའི་དཀྱིལ་མཆོག་གི་དཀའ་གནས་བོ་དོང་པའི་ཆོས་བརྒྱུད་འཛིན་པ་པཎ་ཆེན་པད་མ་གར་དབང་ཡང་ཐོག་མར་ཞྭ་ལུའི་རྩི་གྲྭ་མཛད་ཅིང་རྗེ་འདིའི་སློབ་མ་ཡིན་ཅིང་ཕྱིས་བོ་དོང་པའི་བསྟན་འཛིན་གྱི་གཙོ་བོར་གྱུར་ཏོ།
།

གསལ་བྱེད་དེའི་རོ་བསྲེགས་ཀྱི་ཆོ་ག་ཤིན་ཏུ་གསལ་བ། ཀུན་རིག་གི་ཆོ་གའི་ཟིན་བྲིས། འཇམ་དཔལ་ཆོས་དབྱིངས་གསུང་དབང་གི་ཕྱག་རྒྱའི་འཆིང་ཚུལ། གཤེད་དམར་ལྷ་ལྔའི་ལྷན་ཐབས་སོགས་སྣང་ཞིང་། དེ་དག་ཀྱང་ཚིག་སྦྱོར་ལེགས་ལེགས་འདྲ་བ་མི་འདུག་ནའང་།
དོན་གྱི་དཀའ་གསན་འབའ་ཞིག་གསལ་བར་སྟོན་པའི་ལེགས་བཤད་རྨད་དུ་བྱུང་བ་ཁོ་ན་ཡོད། གཞན་ཡང་སྙེ་མོ་སྐུ་ཞང་ཆོས་རྗེ་རིན་ཆེན་བཀྲ་ཤིས་རྒྱལ་མཚན་གྱི་ཞལ་གདམས་ལས།
ལྟ་བའི་མཐར་ཐུགས་ཆོས་ཀུན་སྒྱུ་མར་སྦྱངས། བསྒོམ་པའི་མཐར་ཐུག་རིག་པ་བརྗེན་ལ་བོར། །སྤྱོད་པའི་མཐར་ཐུག་སྡིག་སྤོང་དགེ་བ་བསྒྲུབ། །ཆོས་འདི་སྙིང་ལ་བཟུངས་ཤིག་གཞོན་ནུ་རྣམས།
།ཞེས་གསུངས་པ་ལྟ་བུའི་ལྟ་བསྒོམ་སྤྱོད་འབྲས་ཕྱིན་ཅི་མ་ལོག་པ་གཞིར་བཟུངས་ཏེ། འཇིག་རྟེན་ཆོས་བརྒྱད་ཀྱིས་མ་གཡོས་བར་ཐུགས་དམ་ཉམས་བཞེས་ལྷུར་མཛད་ཅིང་། གསུང་རྩོམ་རྣམས་ཀྱི་སྦྱར་བྱང་ཕལ་ཆེར་ལའང་ཕྱོགས་མེད་ཀྱི་བྱ་བྲལ་བ་དགེ་སློང་རིན་ཆེན་རྒྱལ་པོས་སྦྱར་བའོ་ཞེས་གསུང་བ་ཁོ་ན་ཡོད།
ཞལ་ལས་ཀྱང་། འཇིག་རྟེན་གྱི་བྱང་ངོམས་ནས་སྐྱེ་བོ་དམ་པར་རློམ་པ་དང་། ཆོས་ནས་བཤད་པ་བཞིན་མི་བྱེད་པར་ཚེ་འདིའི་འདུ་ལོང་མང་པོ་བསགས་ནས་བསྟན་པ་འཛིན་པ་ཡིན་ཟེར་བ་དང་།
དེ་ལྟ་བུའི་བླ་མའི་ཞབས་ཏོག་ཡོང་དུ་རེ་ཡང་། ཇི་སྐད་དུ། རྗེས་པཎ་གྱི། ཁྱི་རྒན་ཡ་སྐན་ཕུག་པའི་ཁྲག །རུས་པའི་བཅུད་དུ་བསྒོས་ནས་འཆའ།
།ཞེས་པ་ལྟར་མཁས་པ་དག་ཁྲེལ་བའི་རྒྱུ་ཁོ་ན་ཡིན་ཞེས་གསུངས་སྐད་དེ་དོན་ལ་ཡང་མང་བ་སྣང་ངོ་། །མདོར་ན་བདག་ཉིད་ཆེན་པོ་འདིས་ནི། རྒྱལ་བསྟན་སྤྱི་དང་བྱེ

བྲག་ཀུན་མཁྱེན་བུ་སྟོན་ཞབས་ཀྱི་བསྟན་པ་ལ་ཕྱག་བྲིས་ཆེ་བ་མཛད་པ་ཡིན་ཏེ། ཀུན་གཟིགས་ལྔ་པ་ཆེན་པོའི་ཞལ་ནས་ཀྱང་། །ཟབ་དོན་འབྱོར་པ་བློ་དང་མཚམས་པའི་རིན། །འབད་པ་ཆེན་པོས་ཉེར་འཁུག་རྒྱལ་བའི་བསྟན།
།རྒྱས་མཛད་བཟང་པོའི་སྐལ་བ་ལྡན་པའི་རྗེ། །ཡོངས་འཛིན་དམ་པའི་མགོན་ལ་གསོལ་བ་འདེབས། །ཞེས་བསྔགས་པ་མཛད་པ་ཡིན་ནོ། །འདི་ཉིད་ཀྱི་རི་ཕུག་བྱང་གླིང་གི་གདན་ས་མཛད་པའི་རིང་ལ། མཁན་ཆེན་རིགས་འཛིན་རྒྱལ་པོ་དང་།
འཇམ་དབྱངས་དཀོན་མཆོག་ཚུལ་ཁྲིམས་ཁྲི་ཐོག་ཏུ་བཞུགས་སོ། གསོལ་འདེབས་ལས། སྐུ་ཞང་རིགས་ལས་རིན་ཆེན་མཆོག་ཏུ་གྲུབ། །རྣམ་བཀྲ་བསྐྱེད་རིམ་ཤིས་པའི་དཔལ་ལ་འབྱོར། །རྒྱལ་བ་ཀུན་འདུས་ཚར་པ་རྡོ་རྗེ་འཆང་།
།མཚུངས་མེད་དམ་པ་གསུམ་ལ་གསོལ་བ་འདེབས། །ཞེས་འབྱུང་བས། དང་པོ་སྐུ་ཞང་རིགས་ལས་རིན་ཆེན་མཆོག་ཏུ་གྲུབ། །ཅེས་པ་ལྕེ་བཙུན་རིན་པོ་ཆེ་བསོད་ནམས་མཆོག་གྲུབ་དཔལ་བཟང་པོ་ད་ནི་འཁྲུངས་ཡུལ་ཞྭ་ལུ་ཕུ་ནུབ་ཀྱི་གནས་གསར་དགེ་འཕེལ་དུ།
ཡབ་རྡོ་རྗེ་འཆང་མཁྱེན་རབ་ཆོས་རྗེའི་སྐུའི་གཅུང་པོ་སྐུ་ཞང་རྒྱལ་བ་རྣམ་སྲས་པ་དང་། ཡུམ་མཁར་བ་བའི་སྲས་མོ་ཧོར་བཙུན་རྒྱལ་མོ་གཉིས་ཀྱི་སྲས་སུ་རབ་བྱུང་བརྒྱད་པའི་ཀུན་འཛིན་ཞེས་པ་ས་ཕོ་བྱི་བའི་ལོ་ལ་སྐུ་བལྟམས།
མཚན་ཚེ་བརྟན་ལྷུན་གྲུབ་རྒྱ་མཚོ་ཞེས་གསོལ། སྐུ་གཞོན་ནུའི་དུས་ནས་ཐུགས་སྒམ་ཞིང་ཆོས་སྲིད་ཀྱི་གནད་ལ་མཁྱེན་པའི་སྤྱན་བཀྲ་བ་ཞིག་བྱུང་པས་རྒྱལ་མཁར

རྩེར་བདག་ཆེན་དོན་གྲུབ་འཕགས་ཀྱི་ནང་བློན་མཛད། དེ་སྐབས་ཕྱག་གཡོག་རྣམས་ཀྱི་སྐུ་རྒྱན་དང་ན་བཟའ་སོགས་དང་འཁོར་ལ་འོས་པའི་ཆ་བྱད་ཕུལ་པ་ན། ལུས་བེམ་པོ་མི་གཙང་བའི་སྣོད་འདི་ལ་རྒྱན་བཏགས་པ་དགོས་པ་གང་ཡོད་པ་ཡིན་ནམ་དགོངས་པ་ཐུགས་ལ་ཤར་ཞིང་འཇིག་རྟེན་ཆོས་བརྒྱད་ཀྱི་སྦུབ་ནས་གྲོལ་བ་ཞིག་དེ་དུས་ནས་ཀ་ཡོད་ཅེས་གྲགས།
ཕེབས་བཞུད་སོགས་ཀྱི་ཚེ་ངན་སློངས་རྣམས་དང་སྲང་ཁའི་ཁྱི་སོགས་ལ་གསོལ་ཟན་གྱི་སྐུ་སྦྱོར་རེ་སྒྲིག་ཆུག་མཛད་དེ་གནང་།
མཐོང་སྨོན་དུ་ཕེབས་ནས་འཇིག་རྟེན་གྱི་བྱ་བ་ལ་སྙིང་པོ་ཅི་ཡང་མི་འདུག་པས་ད་ནི་ས་སྐྱའི་གོང་མ་རྣམས་ཀྱི་མཛད་པ་ལྟར་རྟེན་སྐྱ་པོ་ཡིན་ཡང་དགེ་སྦྱོར་བྱེད་དགོས་པ་འདུག་གསུང་ནས་གཟིམ་ཆུང་དུ་ཐུགས་དམ་ཁོ་ན་མཛད།
དེའང་འཆི་བ་མི་རྟ་པ་ལ་ཐུགས་སྦྱོང་བའི་ཚུལ་དང་ས་ལུགས་ཀྱི་བདེ་མཆོག་དྲིལ་བུ་ལུས་དཀྱིལ་ལ་ཉམས་བཞེས་གནང་། དེ་སྐབས་མཁྱེན་རབ་རྗེ་རྒྱལ་རྩེར་བདག་པོའི་དྲུང་དུ་ཕེབས་ནས་རྗེ་ཉིད་ལ་རྒྱ་མཚོ་དགེ་སྦྱོར་གང་བྱེད་ཀྱིན་ཡོད་ཅེས་གསུངས་པ་ལ།
བདག་ས་སྐྱའི་དྲིལ་བུ་ལུས་དཀྱིལ་ལ་བྱེད་ཀྱིན་ཡོད་ཞུས་པས། སྐུ་ཞང་ཆོས་རྗེ་ནམ་མཁའི་མཚན་ཅན་ནས་བཟུང་ངེད་རང་རྣམས་ལ་བྱིན་རླབས་ཀྱི་ཚན་ཀ་ཚ་བའི་གནད་ཅིག་ཡོད་པས་གཤེད་དམར་ལྷ་ལྔ་འདི་ལ་བྱས་ན་ལེགས་གསུངས།
དེ་ནས་དབང་བཀའ་སོགས་ནི་སྔར་སོར་མཁྱེན་རབ་ཆོས་རྗེ་ལས་ཐོབ་ཟིན་པས་དེ་འབྲལ་ཕྱག་དཔེ་གཟིགས་ནས་གཤེད་དམར་ལྷ་ལྔའི་བསྙེན་པ་མཛད།
མཁྱེན་རབ་ཆོས་རྗེ

དཔལ་འཁོར་ཆོས་སྡེའི་བྲག་ཏག་ཏུ་བཞུགས་སྐབས་བཀའ་ལུང་ལ། བྱེད་ལ་ཡབ་འདི་གཤེགས་དུས་གྲོགས་བྱེད་མཁན་མེད་པའི་འོ་རྒྱལ་བ་གཅིག་ཡོད་པ་འདུག་སྟེ། འོན་ཀྱང་བླ་མ་མོས་གུས་དགའ་ཚད་འདུག་པས་བྱ་བ་གང་ལ་ཡང་བར་ཆད་མེད་པ་དང་།
ཁྱད་པར་རི་ཕུག་ཤར་ཆེན་གྱི་རྡོ་རྗེ་འཆང་བཞུགས་པའི་མཆོད་ཀང་དུ་དཀར་མེའི་མཆོད་པ་དང་། རྡོར་དབྱིངས་དུས་འཁོར་སོགས་ཀྱི་བསྒྲུབ་མཆོད་རྣམས་མ་ཆགས་པར་ཡོངས་པ་འདུག་ཅེས་སོགས་མ་འོངས་ལུང་བསྟན་པ་ཅིག་ཀྱང་ཞལ་འཆེམས་ཀྱི་ཚུལ་དུ་གནང་།
དེ་ནས་བདག་ཆེན་དཔོན་གཡོག་འདུལ་ཆུང་དུ་ཕེབས་དུས་གསོལ་རྒྱུའི་བཤས་ལུག་འགའ་རེ་གསོད་པའི་ཞལ་བཀོད་མཛད་དགོས་པ་བྱུང་པས་ཐུགས་ལ་ཚད་མེད་པའི་སྙིང་རྗེ་དྲག་པོ་འཁྲུངས་ཤིང་།
རྒྱལ་སྲས་ཐོགས་མེད་པས། ཐོགས་མེད་དུས་ནས་དྲིན་གྱིས་བསྐྱངས་པའི་མ། །ལས་ཀྱི་ཤིནའང་འཆི་མ་དབྱུངས་རིག་ན། །དེ་དག་ཤ་ཡི་ཆེད་དུ་བསད་པའི་ཤ།
ཟ་བ་རིག་པ་མིན་ནོ་ཤས་རབ་གྲུབ། །ཅེས་གསུངས་པ་རྗེས་སུ་དྲན་ནས་ཤ་ཞུས་ཀྱི་མི་བཞེས་པའི་ངེས་འབྱུང་དང་ཞེན་ལོག་གི་འདའ་བྱུང་། སྐབས་ཤིག་ཟང་ཕུ་ལུང་མཇལ་བར་རི་ཕུག་ནས་ཞབས་ཐང་མཛད་ནས་བྱོན།
ཨྱོན་པདྨ་ལ་གསོལ་བ་ཏབ་པས་མཁྱེན་རབ་རྗེ་དང་ངོས་སུ་མཇལ་ནས་གདམས་པ་དང་རྗེས་སུ་བསྟན་པ་ཡང་ཐོག་གསུངས། དེ་རྗེས་རྐྱང་འདུར་བདེ་བ་ཅན་སོགས་ཀྱི་བླ་མ་གྲུབ་པའི་དབང་ཕྱུག་རིན་ཆེན་དཔལ་གྱི་དྲུང་དུ་ཕེབས་ནས

གཤེད་དམར་སྤྲོས་མེད་དང་། མ་གཅིག་གི་ཟབ་དོན་ཐུགས་སྙིང་ལ་སོགས་གསན་ཞིང་དེར་རྒྱལ་སྲས་དངུལ་ཆ་པའི་ཞལ་ནས། བག་མེད་སྡིག་པ་ཆེན་པོ་བསྐྱེད་པའི་རྒྱུ། །ཆང་དང་གསད་ཤ་སྤོང་ཞིང་ཟས་གཞན་ཡང་། །ཆེད་དུ་འབད་རྩོལ་སྒོ་ནས་མི་བསྒྲུབ་པའི།
།དམ་བཅའ་མཐའ་རུ་སྐྱོལ་ཞིག་སངས་རྒྱས་དཔལ། །ཞེས་གསུངས་པའི་ཚུལ་ལ་བསླབ་དགོས་དགོངས་ནས་རྡོར་དཀར་མཛད་པར་དམ་བཅའ་ཕུལ་བས། བླ་མས་དེ་ལྟར་གནང་བ་ངོ་མཚར་ཆེ་མོད་འོན་ཀྱང་ད་དུང་ཆོས་མཛད་ན་ལེགས་ཞེས་གསུང་བ་དང་།
གཞན་འགའ་ཞིག་ནས་ཀྱང་མཁྱེན་རབ་ཆོས་རྗེའི་ཆོས་བརྒྱུད་འཛིན་པ་ལ་སྐུ་མདུན་དྲུང་རང་གི་རབ་བྱུང་བཞེས་ན་འགྲོ་ཕན་ཆེ་ཚུལ་ཞུས་ཤིང་།
རྗེ་རང་གི་ཐུགས་ལའང་རབ་ཏུ་བྱུང་འདོད་ཁོ་ན་འཁྲུངས་ཏེ། ཁྱིམ་ཐབས་ཀྱི་བྱ་བ་མཐའ་དག་དེ་འཕྲལ་དུག་བཞིན་དུ་སྐྱུར་བ་གནང་། དགུང་ལོ་སུམ་ཅུ་སོ་གསུམ་པ་དྲག་པོ་བཞེས་པ་ལྕགས་སྤྲེལ་ལོ། །ཧོར་ཟླ་བརྒྱད་པའི་དམར་ཕྱོགས་ཀྱི་བཟང་པོ་གཉིས་པའི་གྲིབ་ཚོད་སྐྱེས་བུ་གཅིག་གི་དུས།
འོག་མིན་གཉིས་པ་རི་ཕུག་ཆོས་ཀྱི་ཕོ་བྲང་དུ། མཁན་ཆེན་རྡོ་རྗེ་འཆང་སྐྱོ་སྟོན་རིགས་འཛིན་རྒྱལ་པོས་མཁན་སློབ་སྦྲགས་མ་མཛད་ཅིང་།
གསང་སྟོན་འདུལ་འཛིན་ཤེས་རབ་ལེགས་པ་དང་། དུས་གོ་བ་གནས་བརྟན་བཀྲ་ཤིས་རབ་གསལ། དད་པའི་དགེ་འདུན་རྒྱལ་བ་བྱང་གླིང་པ་རིན་ཆེན་ཆོས་ཀྱི་རྒྱལ་པོ་སོགས་མཁན་སློབ་དགེ་འདུན་དང་བཅས་པ་ལྔ་ཕྲག་གཉིས་ལ་གཅིག་གི་ལྷག་པའི་དབུས་སུ་དགེ་བསྙེན་དང་།
ཚིགས་སྔ་མ་དགེ་ཚུལ་དང་། བསྙེན་པར་རྫོགས་པ

དགེ་སློང་གི་དངོས་པོའི་བར་དུས་གཅིག་ལ་བསྒྲུབ་ཏེ་འདུལ་བ་འཛིན་པ་ཡོངས་ཀྱི་མཆོག་ཉེ་བ་འཁོར་གཉིས་པ་ལྟ་བུར་བྱས་སོ། །དེ་ནས་བཟུང་བསླབ་བྱ་ཕྲ་མོ་ཚུན་ཆད་ལ་སྤང་བླང་མཛད་ཅིང་ཚུལ་ཁྲིམས་རྣམ་པར་དགའ་གཞིར་བཟུང་སྟེ།
མཁན་ཆེན་རྡོ་རྗེ་འཆང་དེ་ཉིད་ཀྱི་དྲུང་དུ་དུས་འཁོར་བདག་པོ་ཆེན་པོའི་དབང་། གཤེད་དམར་བཅུ་གསུམ་མ། གསང་འདུས་མི་བསྐྱོད་པ། ཕྱག་རྡོར་འགྲོ་བཟང་རྣམས་ཀྱི་དབང་བཀའ།
ཞྭ་ལུ་པའི་འཁྲིད་ཆེན་བཞི་སོགས་གསུང་ཆོས་མང་བ་གསན། ཞྭ་ལུ་མཁན་ཆེན་དཀོན་མཆོག་ཚུལ་ཁྲིམས་ཀྱི་དྲུང་གུར་རིགས་བསྡུས་ཀྱི་དབང་། ནཱ་རོ་མཁའ་སྤྱོད་ཀྱི་སྐོར། གསེར་ཆོས་དམར་པོ་སྐོར་གསུམ་སོགས་གསན།
ཆོས་རྗེ་བྱང་གླིང་དཔོན་རྒྱལ་བའི་དྲུང་། རྡོར་དབྱིངས་རྩ་ལུགས་འགྲེལ་པ་ལུགས། རྩེ་མོ་རིགས་བསྡུས། རྡོ་རྗེ་མི་འཁྲུག་པ་ཇོ་ལུགས། ཕྱག་རྡོར་འཆི་བདག་འཇོམས་པ། ཤཱཀྱ་སེངྒེ་གཙུག་གཏོར་དགུ་པ།
འཆི་མེད་རྔ་སྒྲ། ཚེ་དཔག་མེད། གྲུབ་རྒྱལ་ལུགས་སོགས་ཀྱི་དབང་བཀའ། བུ་སྟོན་བཀའ་འབུམ་སོགས་ལུང་རབ་ཏུ་མང་པོ། གསང་བའི་དུས་ནག་འཁྲིད་གསེར་སྡིངས་པས་མཛད་པའི་སྐོར་དང་། སེམས་འཁྲིད་ཡིད་བཞིན་ནོར་བུ།
དམར་འཁྲིད་ཚེམ་བུ་ལུགས་སོགས་འཁྲིད་བཀའ་མང་བ་གསན། དུས་འཁོར་ཤར་ཆེན་པའི་ཆོས་རྗེ་རྒྱལ་ཡམ་གསུམ་པའི་དྲུང་རྡོ་རྗེ་གདན་བཞིའི་ཡབ་བཀའ་ཡུམ་བཀའི་དབང་རྫོགས་པར་གསན།
མོན་རྫོང་རས་པ་ཟླ་བ་རྒྱལ་མཚན་གྱི་དྲུང་དམར་པོ་སྐོར་གསུམ། གུར་ཞལ་གཉིས། རྟ་མགྲིན

སྐྱེར་སྒང་ལུགས་སོགས་ཀྱི་རྗེས་གནང་ཆོས་སྐོར་ལུང་དང་བཅས་པ། གཞན་ཡང་བ་རི་བརྒྱ་རྩའི་རྗེས་གནང་། རྒྱ་གཞུང་གི་ལུང་། ཡེ་ཤེས་ཀྱི་མགོན་པོ་ཕྱག་དྲུག་པ་ནག་པོ་བར་ཆད་ཀུན་སེལ། གསང་བསྒྲུབ། གྲིབ་སེལ།
གནད་དབབ། མགོན་དཀར་ཡིད་བཞིན་ནོར་བུ། ལྷ་བཞི་དྲིལ་སྒྲུབ། མགོན་པོ་མཚན་ཁ་སོགས་ཀྱི་རྗེས་གནང་། དེ་དག་གི་སྒྲུབ་སྐོར་ལས་ཚོགས་དང་བཅས་པའི་ལུང་། ཕག་མོ་གཞུང་དྲུག་སྐོར། རྡོ་རྗེ་འཇིགས་བྱེད་ཀྱི་ཆོས་ཚན་དུ་མའི་ལུང་།
ཤངས་ཆོས་ན་གུའི་སྐོར། དམ་པ་སངས་རྒྱས་ནས་བརྒྱུད་པའི་དམ་ཆོས་སྡུག་བསྔལ་ཞི་བྱེད་སྐོར། ལྕེ་སྒོམས་པའི་མགུར་འབུམ། མན་ངག་རིན་སྤུངས་སོགས་དང་། གཅོད་དབང་ནམ་མཁའི་སྒོ་འབྱེད།
གྲུབ་རྒྱལ་ལྷ་མང་གི་དབང་སོགས་ཟབ་ཆོས་ཤིན་ཏུ་མང་བ་གསན་ཞིང་འདི་སྐབས་ཁྲིད་གསན་པ་རྣམས་ཀྱང་བླ་མའི་སྤྱན་སྔར་ཉམས་མྱོང་མ་སྐྱེས་བར་བསྒོམ་པར་མཛད་པས། སྐུ་ཞང་ཆོས་རྗེས་ཁྱེད་ལ་ཉམས་དགའ་རབ་སྐྱེས་འདུག་སྟེ།
ད་དུང་དེས་ས་ལམ་ཅུང་མི་ཆོད་པས། ཨ་ཕའི་གླུ་འདི་ལ་ཉོན་གསུང་། དྭངས་གསལ་རྙོགས་མེད་ཀྱི་སེམས་ཉིད་འདི། ངོ་བོ་རིག་པ་རང་བཞིན་སྟོང་། །མཚན་ཉིད་གསལ་བ་གསུམ་ལྡན་ཏེ།
།གདོད་ནས་ལྷན་སྐྱེས་ལྷུན་གྲུབ་པོ། །ཅེས་སོགས་མགུར་གནང་། འདི་སྐབས་མུས་ཆེན་སངས་རྒྱས་རིན་ཆེན་ལ་ལམ་འབྲས་གསན་རྒྱུའི་ཞུ་ཡིག་འབུལ་མཁན་བཏང་བས། རེ་ཞིག་འཐེན་མཛོད།
ངེད་དབྱར་དགའ་བ་གདོང་དུ་ལམ་འབྲས་འཆད་པས་དེ་དུས་ཤོག་གསུང་བ་འབྱོར་ནས་རེ་ཞིག་སྐུ་མཚམས་མཛད།

དེ་ནས་དགའ་བ་གདོང་དུ་ཕེབས་ཏེ་རྗེ་མུས་པའི་དྲུང་དུ། གསུང་ངག་ལམ་འབྲས། ནཱ་རོ་མཁའ་སྤྱོད། བདེ་མཆོག་དཀར་པོ་སོགས་ཀྱི་དབང་ཁྲིད་ལུང་དང་བཅས་པ་མཐའ་དག་བུམ་པ་གང་བྱོར་གསན། དེ་དུས་མུས་ཆེན་གྱི་མཁན་པོ་དང་།
རྗེ་ཉིད་ཀྱི་ལས་སློབ་གནང་སྟེ་ཆོས་རྗེ་འབའ་རབ་ནམ་མཁའ་རྒྱལ་མཚན་བསྙེན་རྫོགས་བསྒྲུབ། དགའ་བ་གདོང་གི་གྲྭ་པ་མང་པོས་ཀྱང་རྗེ་ཉིད་ལ་གསུང་ཆོས་ཞུས་ཏེ་གཞན་དོན་གྱི་སྒོ་བྱེ།
སྔར་རབ་ཏུ་མ་བྱུང་བའི་གོང་དུ་མཁྱེན་རབ་རྗེའི་དྲུང་། དུས་འཁོར། གཤེད་དམར་སོགས་དབང་དང་བཤད་བཀའ་མང་པོ་གསན་པ་ཡིན་ལ། དེ་དག་དང་འོག་ཏུ་འབྱུང་བའི་ལོ་ཆེན་ཐམས་ཅད་མཁྱེན་པ་དང་བཅས་པ་མགོན་བཀའ་དྲིན་ཆེ་བའི་བླ་མ་རྣམས་ཡིན་ནོ།
།གཞན་ཡང་ལོ་ཙཱ་བ་རིན་ཆེན་བསོད་ནམས་རྒྱལ་མཚན། དཔལ་འཁོར་ཆེས་སྡེའི་མཁན་པོ་ཇོ་གདན་པ་སོགས་ཆོས་འབྲེལ་གསན་པའི་བླ་མ་ནི་མང་དུ་ཡོད་སྣང་ངོ་། །དེ་ནས་རི་ཕུག་གི་གཟིམ་ཁང་གོང་དུ་དཔལ་རྡོ་རྗེ་དབྱིངས་ཀྱི་བསྙེན་པ་མཛད་ནས་ཁ་སྐོང་གི་སྦྱིན་བསྲེག་གི་དུས།
ཐབ་ནང་དུ་མེ་ཁ་དོག་ཤེལ་ལྟར་དྭངས་པའི་དབུས་སུ་དུང་དང་རྒྱལ་མཚན། དཔལ་བེའུ་སོགས་ཀྱི་རྣམ་པ་ཤིན་ཏུ་གསལ་འབྱུང་བ་མཆོད་གཡོག་རྣམས་ཀྱི་མཐོང་ནས་དད་པར་གྱུར།
བླ་བྲང་ཤར་ཆེན་དུ་གཤེད་དམར་གྱི་བསྙེན་སྒྲུབ་མཛད་པའི་ཚེ་ཡང་ངོ་མཚར་གྱི་རྟགས་སྣ་ཚོགས་ཤར། དགུང་ལོ་ཞེ་དྲུག་པ་དཔལ་གདོང་ཞེས་པ་ཆུ་མོ་བྱའི་ལོ་སྙེ་མོ་རུ་དགོན་གསར་སྨོན་འགྲུབ་ཆོས

སྡིངས་ཀྱི་གདན་ས་སྤྱན་འདྲེན་པའི་ཞུ་བ་སླེབས། རྗེ་ཉིད་ནས་དགོན་ཆུང་སྡུག་བསྔལ་གྱི་བཙོན་ར་ཡིན་པར་དགོངས། ངེད་ཀྱི་དགོན་པའི་བདག་རྐྱེན་མི་ཕེར་བས་མི་ཡོངས་ཞེས་སྣ་ལེན་མཛད་ཀྱང་བུ་སྟོན་ཐམས་ཅད་མཁྱེན་པའི་ཆོས་ཀྱི་རྒྱལ་སྲིད་འཛིན་པ་མཁན་ཆེན་དཀོན་མཆོག་ཚུལ་ཁྲིམས་དང་།
ཆོས་རྗེ་བྱང་གླིང་དཔོན་རྒྱལ་བ་གཉིས་ཀྱི་ཞལ་ནས། རུ་དགོན་པ་འདི་ངེད་རང་རྣམས་ཀྱི་ཆོས་བརྒྱུད་ཁ་གཙང་དུ་འཛིན་པ་དང་།
ཁྱད་པར་སྐུ་ཞང་གི་གདུང་རུས་གཅིག་པས་ལུགས་གཉིས་ཀྱི་འབྲེལ་པ་མཐུན་པ་འདུག་པས་ཅིས་ཀྱང་ཕེབས་དགོས་གསུང་ཞིང་བླ་མའི་བཀའ་གྱེན་དུ་ལྡོག་མ་ནུས་པར་ལོ་གསུམ་ཞལ་བཞེས་མཛད་ནས་ཕོ་ཉ་རྣམས་ཕྱིར་བརྫངས་ངེས།
སླར་ཧོར་ཟླ་གཉིས་པའི་མཇུག་ལ་རི་ཕུག་ནས་བཏེགས་ཏེ་ཤར་གྲུ་ཁར་གཞིས་ཀ་རིན་སྤུངས་པའི་གནང་སྦྱིན་གྱི་ཇ་ཞལ་ཁྲབ། རྣམ་རྒྱལ་གླིང་པས་གཙོ་མཛད་སྙེ་མོ་པ་རྣམས་ཀྱི་ཆིབས་བསུའང་འབྱོར་ཏེ་ནགས་པ་ཟླ་བའི་ཚེས་བརྒྱད་ལ་རིགས་ལྡན་ཆོས་ཀྱི་རྒྱལ་པོ་རིན་ཆེན་བཀྲ་ཤིས་རྒྱལ་མཚན་དཔལ་བཟང་པོའི་ཞབས་བཏེགས་སེངྒེའི་ཁྲི་ལ་མངའ་གསོལ་མཛད།
ཆོས་དུང་བྱིན་རླབས་ཅན་དུང་གཤོག་གི་ནང་ལ་ནོར་བུའི་བྱེ་བྲག་ཡོད་པས་ཐོག་དྲངས་སྤྲོད་རྣམས་རྩིས་པ་ཞེས་བརྐྱངས་ཏེ་ཐོག་མའི་ཤིས་བརྗོད་ཀྱང་དུས་ཀྱི་འཁོར་ལོའི་རྒྱུད་ཚིག་ཟབ་མོས་མཛད་པས་ནམ་མཁའ་ལ་འཇའ་ཁ་དོག་སྣ་ལྔ་དང་།
བཀྲ་ཤིས་རྟགས་བརྒྱད།
རལ་གྲི། པདྨ་སོགས་ཀྱི་དབྱིབས་ཅན་མང་པོས་འབྲེལ། མེ་ཏོག་གི་ཆར་ཆེན་པོ་ཉི་མ་གསུམ་གྱི་བར་དུ་བབ་པ་སོགས་དུས་ཀྱི་འཁོར

ལོའི་བཤད་པའི་འཕྲིན་ལས་འཕེལ་བའི་རྟེན་འབྲེལ་མཐའ་དག་རང་འགྲིག་ཏུ་བྱུང་། དེ་ཡང་རྒྱུད་ལས། ནགས་པའི་མཐར་ནི་དཀར་པོའི་ཚིག་ལ་གཞན་ལ་ཕན་པའི་བླ་མའི་དཀྱིལ་འཁོར་དག་ནི་བཞེངས་བྱས་ནས། སྡིག་པའི་དྲི་མ་འཕྲོག་པའི་དབང་བདུན་རྣམས་ནི་བསོད་ནམས།
དོན་དུ་བུ་རྣམས་དག་ལ་སྦྱིན་པར་བྱ། ཞེས་གསུངས་པ་དང་རྗེས་སུ་མཐུན་པར་དཔལ་དུས་ཀྱི་འཁོར་ལོའི་རྡུལ་ཚོན་གྱི་དཀྱིལ་འཁོར་ཆེན་པོ་བཞེངས་ཏེ་བྱིས་པ་འཇུག་པའི་དབང་བདུན།
དབང་གོང་མ་ཆེ་ཆུང་། རྡོ་རྗེ་སློབ་དཔོན་བདག་པོ་ཆེན་པོའི་དབང་དང་བཅས་པ་དབང་ཆ་ཉི་ཤུ་རྩ་ལྔ་པ་ཚར་དྲུག་ལ་གནང་དེ་ནས་དབྱར་ཆོས་ཀྱི་དུས་སྒྲུབ་དཀྱིལ་ཕྱག་ལེན་གྱི་སྐོར་ལ་གསུང་བཤད་དང་སྐལ་བར་ལྡན་པའི་སློབ་མ་ཉི་ཤུ་ཙམ་ལ་རྡོ་རྗེ་རྣལ་འབྱོར་ཡན་ལག་དྲུག་གི་ཟབ་ཁྲིད་ཟླ་བ་གསུམ་གྱི་རིང་ལ་གྲུབ་པ་གནང་།
དེ་ཡང་རང་རེ་བུ་ལུགས་ལ་ངེས་དོན་གྱི་ཁྲིད་སྐྱོང་བའི་ཚེ་སེམས་འཚོལ་སོགས་ཀྱི་ཐ་སྙད་མི་མཛད་པའོ།
དེ་སྐབས་རྗེ་ཉིད་ནས་གཅེར་མཐོང་ངོ་ཤེས་ཀྱི་ལྟ་བའི་སྐབས་སེམས་འཚོལ་ཞེས་པའི་བརྡ་ཆོས་ཤིག་ཀྱང་མཛད། འོན་ཀྱང་སེམས་འཚོལ་ཞེས་པ་ནི་ཕྱག་རྫོགས་ཀྱི་ཁྲིད་བྱེད་པ་རྣམས་ལ་གྲགས་ཆེ་མོད་ཀྱི་ངོ་སྤྲོད་ཀྱི་བཤད་པ་ཅི་ཡང་མ་སོང་བར་སེམས་འཚོལ་ཞིག་ཅེས་བརྗོད་ཀྱང་ད་ལྟའི་གང་ཟག་ཕལ་ཆེར་ལ་བརྡ་ཆད་ཅིག་རྙེད་རྒྱུ་ཡོང་དཀའ་ཞིང་།
ངོ་སྤྲོད་ཀྱི་བཤད་པ་ཐོབ་ཕྱིན་ཆད་སེམས་ལོག་ནས་འཚོལ་རྒྱུ་མེད་པའི་དོན་ཞིག་ཤུགས་ལ་གོ་ཡོང་པས་སེམས་འཚོལ་ཞེས་པ་འདི

རང་དགོས་ནུས་ཆུང་ཞིང་། རྗེ་བཙོང་ཁ་པའི་དབུ་མ་ལྟ་འཁྲིད་ཀྱི་སྐབས་ཐོག་མར་དགག་བྱ་ངེས་པའི་གནད་གཅིག་ཏུ་མཛད་ནས་བདག་འཛིན་ལྷན་སྐྱེས་ཀྱི་བློའི་འཆར་ཚུལ་ལ་ངོས་འཛིན་དགོས་པར་གསུང་བ་ནི་ལས་དང་པོ་པའི་གང་ཟག་རྣམས་ལ་ནད་ཐོག་ཏུ་འགྲོ་ངེས་པའི་སྨན་ཐུན་གཅིག་ཏུ་མཐོང་ངོ་།
།དེ་དུས་དགེ་སློང་སངས་རྒྱས་འཕེལ་གྱི་ཉིན་མོ་བསྒོམ་མ་བྱས་པར་ཤམ་ཐབས་ལ་ལྷན་པ་འདེབས་ཀྱིན་བསྡད་པས། རྗེ་ཉིད་ཀྱི་ཐུགས་མཁྱེན་གྱིས་གཟིགས་ནས་གསུང་ཆོས་སྐབས་མི་མང་ཚོགས་སར།
སྦྱོར་བ་ཡན་ལག་དྲུག་བསྒོམ་ནས་རྟགས་བཅུ་རྫོགས་པ་ལ། རྣམ་རྟོག་གཞན་གྱི་སྤྲོ་བསྡུ་སྤངས་ཏེ་རྩེ་གཅིག་ཏུ་མཉམ་པར་འཇོག་དགོས་པ་ཡིན།
འོ་སྐོལ་གྱི་སྒོམ་ཆེན་པ་རྣམས་ནི་དེའི་དོད་དུ་ཤམ་ཐབས་ལ་རས་ཀྱི་ལྷན་པ་འདེབས་ཀྱིན་འདུག་ཅེས་བཀའ་བཀྱོན་མཛད་པས་ཐམས་ཅད་ཧན་བརྡལ་བ་བཞིན་གྱུར་ནས་སྒོམ་ལ་བློ་བསྐྱེད་ཆེ་བ་བྱུང་ངོ་།
།སླར་ཧོར་ཟླ་དགུ་པའི་ནང་དུ་རི་ཕུག་ཏུ་ཕེབས་ནས་སྐུ་མཚམས་མཛད། ཤིང་ཁྱི་ནག་ཉའི་དུས་སུ་བུ་དགོན་པར་ཕེབས་ནས་གསུང་ཆོས་ཀྱི་འཕྲོ་རྣམས་གནང་ཞིང་། ཚེ་དཔག་མེད་ཀྱི་སྐུ་རྒྱབ་མཐོ་ཉི་ཤུ་རྩ་བཞི་ཡོད་པ་བཞེངས་པའི་ནང་བཞུགས་སུ་ཐུགས་སྲས་སེམས་དཔའ་ཆེན་པོ་རིན་ཆེན་རྣམ་རྒྱལ་གྱི་འཆི་མེད་རྔ་སྒྲའི་དབང་རྫས་ཤིང་ཏོག་བིལ་བ་ཕྱག་དྲེག་མ་བྱིན་རླབས་ཅན་གཅིག་རྗེ་ཉིད་ཀྱི་སྐུ་བསྲུང་ཁྲོན་ན་ཡོད་པ་དེ་རྟེན་གྱི་ཐུགས་ཀར་བཞུགས་པ་གནང་ཞིང་གཞན་ཡང་མདོ་རྒྱུད་དང་མཐུན་པའི་རིང་བསྲེལ་རྣམ་བཞིས

ཕྱུར་བུར་གཏམས་པར་མཛད། རབ་གནས་དངོས་གཞི་ཡང་དུས་འཁོར་ཐུགས་དཀྱིལ་གྱི་སྟེང་ནས་ཕྱག་གཡོག་དགེ་འདུན་ཉིས་བརྒྱ་དང་བཅས་པས་ཉི་མ་གཉིས་ཀྱི་བར་ལ་གནང་། གཞན་ཡང་དེར་འདུས་པ་དག་ལ་གསུང་ཆོས་རྒྱ་ཆེ་བར་གནང་ཞིང་ཞལ་གདམས་མགུར་འདིའང་གསུངས་སོ།
། །།ནམ་འཆི་ཆ་མེད་ཀྱི་ཚེ་ཞབས་ལ། །དུས་ཡུན་རིང་སྡོད་རྩིས་མ་བྱེད་པར། །སྐྱེས་ཆེན་འདེགས་པའི་དུས་ཚོད་དུ། །བློ་ཉམས་ང་མེད་པའི་ཆོས་ཤིག་མཛོད།
།གུས་ལྡན་གྱི་གཙུག་ཏུ་བསྟེན་འོས་པའི། །མཚན་ལྡན་གྱི་བླ་མ་གཡང་ཆེན་དེ། །སྣོད་ལྡན་གྱི་སློབ་མས་ཅི་དགར་སྤྱོད། །དེ་སྐལ་ལྡན་གྱི་ཁྱད་ཆོས་ཡིན་པར་སེམས། །ཨ་ཧོ་རྐྱེན་སྣང་ཐུགས་ཕྲད་ལམ་དུ་འཁྱེར་བ་དང་།
།སེམས་ལ་ཤར་ཚད་དྲན་པས་ཟིན་པ་དང་། །ཐམས་ཅད་རྨི་ལམ་སྒྱུར་མར་ཤེས་པ་གསུམ། །འདི་དག་རྗེས་ཐོབ་དུས་སུ་ཉམས་སུ་ལོངས། །བཀྲ་ཤིས་པའི་མཆོད་དབྱངས་དེ་ལ་མཛོད། །ཅེས་གསུངས་ནས་ཧོར་ཟླ་བརྒྱད་པའི་མཇུག་ལ་རི་ཕུག་ཏུ་ཕེབས་ཤིང་བུ་སྟོན་ཐམས་ཅད་མཁྱེན་པ་གཉིས་པ་མ་ཧཱ་ལོ་ཙཱ་བ་དྷརྨཱ་པཱ་ལ་བྷ་དྲའི་ཞལ་སྔ་ནས་ཀྱི་དྲུང་དུ།
རྡོ་རྗེ་འཕྲེང་བ་དཀྱིལ་འཁོར་བཞི་བཅུ་ཞེ་བཞིའི་དབང་བཀའ་དང་།
དཀྱིལ་ཆོག་རྡོར་ཕྲེང་། མངོན་རྟོགས་རྣལ་འབྱོར་རྫོགས་འཕྲེང་། སྦྱིན་སྲེག་འོད་ཀྱི་སྙེ་མ། རྗེ་དེ་ཉིད་ཀྱི་མཛད་པའི་བརྒྱུད་འདེབས། པཎ་ཆེན་ནགས་རིན་ནས་བརྒྱུད་པའི་སྦྱོར་དྲུག
།ཉི་ཟླ་བསྒྲུབ་པ་ཤ་ཝ་རིའི་སྦྱོར་དྲུག །ཡེ་ཤེས་སྤྱན

བསྒྲུབ་། མ་ཧཱ་ཡའ་རྫོགས་རིམ། སྤར་བུ་བས་མཛད་པའི་དོ་ཧའི་ཡིག་ཆ། དེའི་ས་བཅད། མཚན་དོན། བསྡུས་དོན་རྣམས་ཀྱི་ལུང་། སུ་ཁ་ཆོས་དྲུག་གི་འཁྲིད། ནེ་གུ་ཆོས་དྲུག་གི་བཀའ་བཅུ་དང་སྒྱུ་ལུས་དབང་མོ་ཆེ།
ཆོས་དྲུག་རྡོ་རྗེ་ཚིག་རྐང་སོགས་ནེ་གུའི་འཁྲིད་སྐོར་རྫོགས་པ། མཁའ་སྤྱོད་དཀར་དམར་གྱི་བཀའ། གཞན་ཡང་ཞལ་བཞི་པའི་རྗེས་གནང་། འདོད་རྒྱལ་དང་ཚོགས་བདག་གི་རྗེས་གནང་སོགས་ཟབ་ཆོས་དཔག་ཏུ་མེད་པ་གསན་ནས་ཉམས་སུ་མྱོང་བ་མཛད་དོ།
།དེ་ནས་དགེ་འཁོར་གྱི་ས་ཆ་ན་བཙན་བྲག་ཟེར་བའི་སྒྲུབ་གནས་ཡོད་པས་དེར་སྐུ་མཚམས་ཤིན་ཏུ་དམ་པ་མཛད། དེ་གྲོལ་ནས་རི་ཕུག་ཏུ་བྲག་པོ་ཆེའི་དགེ་སློང་ཀུན་དགའ་རྣམ་རྒྱལ་དཔོན་སློབ་བཅུ་སྐོར་དང་།
རི་ཕུག་གཞི་གྲྭ་སོགས་ལ་སྒྲུབ་ཐབས་བརྒྱ་རྩའི་རྗེས་གནང་སྐོར་སྩལ་ཞིང་དེའི་ཚེ་ལྷས་མེ་ཏོག་གི་ཆར་བབ་པ་ཀུན་གྱི་མཐོང་བ་བྱུང་། རྒྱལ་རྩེ་ནས་བདག་པོའི་བཀའ་གནང་ནས་དབང་ལྡན་ཆོས་འཁོར་གྱི་གདན་སར་ཕེབས་ཏེ་རྩེ་མོ་སྒྲུབ་མཆོད་དང་གསུང་ཆོས་ཞུ་མཁན་རྣམས་ཀྱི་རེ་བ་བསྐངས།
སླར་ཡང་བཙན་བྲག་རི་ཁྲོད་དུ་ཕེབས་ཏེ་དཔོན་པོ་ཤཱཀྱ་དང་། རྟོགས་ལྡན་ཆོས་འཕེལ་སོགས་ལ་ནེ་གུ་ཆོས་དྲུག་གནང་ནས་ཁྲིད་ལོ་ལེགས་པས་མཉེས་པ་བྱུང་ཡང་ཚོགས་འཁོར་གྱི་དུས་སྐུ་ཁམས་མཉེས་པས།
ཞབས་འབྲིང་པ་དག་གིས་སྨན་པ་ཞིག་བོས་པ་ལེགས་ཚུལ་ཞུས་པས། དེ་འདྲ་མི་དགོས།
ཁམས་དགའ་རབ་ཡོངས། ནི་གུ་ཆོས་དྲུག་འདི་མཁྱེན་རབ་རྗེས་གནང་དུས་ཀྱང་འཚུབ་པ་བྱུང་འདུག དེ་ལེན

ཀྱང་དེ་ཁའི་འཚུབ་ཏུ་གདའ། སླར་རྟོགས་ལྡན་ཆོས་འཕེལ་ལ་ཡང་ཆོས་མགོ་མི་འཐོན་པའི་བར་ཆད་གཅིག་ཡོང་བ་འདྲ། ང་ཡང་ཞྭ་ལུར་འགྲོ་དགོས་པའི་རྨི་ལྟས་ཤིག་བྱུང་གསུང་། དེ་ཁོ་ན་བཞིན་བྱུང་སྟེ་རྗེ་ཉིད་ཀྱ་ཞྭ་ལུར་ཆོས་རྗེ་སེར་ཐང་པ་གཤེགས་པའི་ཡར་འདྲེན་ལ་སྤྱན་འདྲེན་ཞུས།
བཙན་བྲག་ཏུ་ཕེབས་ནས་གནས་བརྟན་བསོད་ལེགས་པ་སོགས་ལ་དམ་པ་སངས་རྒྱས་ཀྱི་ཞི་བྱེད་སྐོར་གནང་ནས་རྗེ་མོན་རྫོང་རས་པའི་ཐུགས་དགོངས་རྫོགས་པའི་ཆད་དུ་ཡིན་གསུང་ཞིང་བསྔོ་བའི་ཡོན་བཤད་དང་བསྒྲགས་མོན་རྫོགས་པའི་རྣམ་ཐར་གྱི་ལུང་ཡང་གནང་།
བླ་མ་དྲན་པའི་གདུང་ཤུགས་ཀྱི་སྤྱན་ཆབ་མང་པོ་བསིལ་ཞིང་གདུང་དབྱངས་ཀྱི་གསོལ་འདེབས་མཛད།
དེ་རྗེས་སྙེ་མོར་ཕེབས་ནས། དུས་འཁོར། གསུང་འདུས། ཀུན་རིགས། གུར་རིགས་བསྡུས་སོགས་ཀྱི་དབང་བཀའ་དང་། བུ་ལུགས་ཀྱི་འཁྲིད་ཆེན་བཞི། འགྲེལ་ཆེན་དྲི་མེད་འོད་སོགས་ཀྱི་ཆོས་འཁོར་བསྐོར་ཞིང་གདན་ས་བསྐོ་བཞག་མཛད་ནས་རི་ཕུག་ཏུ་ཕེབས།
གླང་ཆེན་བྲག་ནས་སྤྱན་འདྲེན་ཞུས་ཏེ་སུ་ཁ་ཆོས་དྲུག་དང་། དམར་ཁྲིད་ཚིམས་བུ་ལུགས་སོགས་བཀའ་ཆོས་མང་དུ་སྩལ། ལྷའི་ཞིང་ཁར་བཞུགས་ཁྲི་རྩིགས་ནས་གྲུབ་རྒྱལ་ཚེ་དབང་ཁྲོམ་ཆེན་པོ་ལ་གནང་དུས་རྗེ་ཉིད་ཀྱི་དབྲལ་བའི་དཀྱིལ་ན་འོད་དམར་པོར་ལི་མ་ཙམ་གཅིག་ཡོད་པ་དེར་གནས་བ་ཀུན་གྱི་མཐོང་ཞིང་གསོལ་དཔོན་རྒྱལ་མཚན་གྱི་དྲི་བ་ཞུས་པས།
འོད་ཡོང

དོན་མེད། རྗེ་བཙུན་རྡོ་རྗེ་རྣམ་འབྱོར་མའི་སྐུ་ཡོད་པའི་འོད་ཡིན་ནམ། ལར་ཡང་རྗེ་བཙུན་ནཱ་རོ་མཁའ་སྤྱོད་འདི་ལ་བསྙེན་པ་བྱས་པས་རྗེས་སུ་འཛིན་པའི་རྟགས་མང་པོ་བྱུང་གསུང་། བཙན་བྲག་ཏུ་སྐུ་མཚམས་ཤིན་ཏུ་དམ་པ་ཟླ་བ་གཉིས་ཙམ་གནང་སྟེ་དེ་གྲོལ་བ་དང་འབྲོག་པ་རྣམས་ཀྱི་སྤྱན་འདྲེན་ཞུས་ནས་ཚེ་དབང་དང་འབྲོག་པ་རྣམས་ལ་སྡིག་པ་ཆེ་ཚུལ་གསུང་ནས་མ་ཎིའི་ལུང་མཛད།
མི་འཁྲུགས་པའི་གཟུངས་བཟླས་ནས་གསོལ་ཙན་དང་མས་དང་ཕྱེ་མ་སོགས་ལ་ལྗགས་ཕུས་བཏབ་པ་མི་ཕྱུགས་ཐམས་ཅད་ལ་བཀྱེ་ཞིང་ནས་བྱེ་གཏོར་བ་གནང་།
དེ་ལོ་བཙན་བྲག་ཏུ་སྒྲུབ་པ་མཛད་དུས་མེ་ཏོག་གི་ཆར་ཆེན་པོ་རྒྱུན་དུ་བབ་པ་དང་རི་ཕུག་ཏུ་རྟིང་སོར་སྐུ་མཚམས་གནང་དུས་ཀྱང་མེ་ཏོག་རྣམ་པ་སྣ་ཚོགས་ཀྱི་ཆར་བབ་པས་ཞབས་འབྲིང་པ་དག་ཐེ་ཚོམ་དུ་གྱུར་ཏེ།
ཁ་སིང་བཙན་བྲག་ནས་བཟུང་འདི་ལོ་མེ་ཏོག་གི་ཆར་བབ་ཀྱིན་འདུག་པ་འདི་རྗེ་རིན་པོ་ཆེའི་སྐུ་ཚེ་ལ་བར་ཆད་ཞིག་མི་ཡོང་ངམ་ཞུས་པས།
ང་སེམས་ལ་རང་དབང་ཐོབ་པའི་རྣལ་འབྱོར་བ་གཅིག་ཡིན། ད་དུང་ལོ་འགའ་ཞིག་མིའི་ཆ། མེ་ཏོག་གི་ཆར་བབ་པ་འདི་ངས་རྣལ་འབྱོར་མའི་བསྐྱེད་རིམ་བསྒོམ་པ་ལ་ལྷ་རྣམས་ཀྱི་མཆོད་པ་འབུལ་བ་ཡིན་འདུག་གསུང་།
དེ་རྗེས་ཀུན་མཁྱེན་འཕགས་འོད་ཀྱི་སྒྲུབ་གནས་དབང་ལྡན་ཇོ་མཚར་གསང་བ་འདུས་པའི་རིམ་ལྔ་ལ་སྒྲུབ་པ་གནང་བས་དེ་ཕྱིན་ཆད་གཞན་སེམས་ཤེས་པའི་མངོན་མཁྱེན་ཐོགས་མེད་དུ་བྱུང་།
གཞན་ཡང་ཐར་པ་ཆོས་སྡེ། སྐྱོར་ལུང་། ཟམ་ཁ་བྲག་སོགས་དབེན་གནས་མང་པོར་སྐུ་མཚམས་དང་ཆོས

འཆད་གཞན་ཕན་གྱི་རིམ་པ་སླར་འཕེལ་དུ་མཛད། ཟམ་ཁ་བྲག་ཏུ་བཞུགས་དུས་དགེ་སློང་དགེ་འདུན་དཔལ་འབྱོར་སོགས་ལ་ནཱ་རོ་མཁའ་སྤྱོད་ཀྱི་བྱིན་རླབས་གནང་བའི་དམ་བཞག་གི་དུས་ཐུགས་འུར་ཕྱག་དྲིལ་ཕྱིར་ཕངས་པ་སོགས་མཛད་ཀྱང་གྲུབ་རྟགས་ཀྱི་སྐྱོན་ཡོམ་བྱུང་།
དགུང་ལོ་དྲུག་ཅུ་རེ་ལྔ་པ་ཆུ་ཕོ་འགྲུག་གི་ལོ་ཚུང་འདུས་ཁྲི་ཁང་དུ་སྤྱན་འདྲེན་ཞུས་ཏེ་ཚེ་བཀའ་དང་། ཕྱག་རྡོར་ཨུ་ཙའི་རྗེས་གནང་སོགས་སྩལ།
དེ་ནས་བཟུང་ལོ་རེ་བཞིན་ཚར་གཉིས་གསུམ་རེ་ཉུང་མཐར་གདན་དྲངས་ཏེ་བཀའ་ཆོས་མང་བ་གནང་ཞིང་ཚོང་འདུས་མགུར་ཆེན་རྒྱལ་པོ་ནས་ཕྱག་ཆེན་གྱི་ངོ་སྤྲོད་ཅིག་དགོས་ཞུས་པ་ལ་རི་ཕུག་ནས་གསུང་མགུར་བཀའ་ཤོག་འདི་གནང་ངོ་།
༑ བསོད་ནམས་དཔལ་གྱི་མངོན་པར་མཐོ་ཞིང་། །ཤེས་རབ་སྙིང་རྗེས་ལེགས་པར་ཁ་བརྒྱན། །འགྲོ་དྲུག་སེམས་ཅན་བདེ་ལ་འགོད་མཛད། །མི་དབང་ཆེན་པོའི་བཀའ་ཕེབས་བཞིན་དུ། །ཚིག་ཕྲེང་ཅུང་ཟད་འདི་ལྟར་འབུལ་ལོ།
།ཁོ་བོའི་གཙུག་ན་བླ་མ་ཆོས་རྗེ། །དད་པའི་མཆོད་ཕྲིན་དབུས་ན་བཞུགས་ཏེ། །བདག་ལ་དགེས་པའི་འཛུམ་ཞལ་མེར་རེ། །རྒྱན་ཆད་མེད་པར་བྱིན་རླབས་གནང་བ། །ཁོ་བོའི་སྙིང་དབུས་འབབ་པར་ཡོད་དོ།
།བླ་མའི་མོས་གུས་རྟག་ཏུ་བསྒོམས་ཤིང་། །གདམས་ངག་ཟབ་མོ་ལེགས་པར་བསྒོམས་ལ། །རིགས་པ་གཅིག་པུ་སྟོང་གསལ་དྲི་མེད། །ངོ་ཅེར་འཕྲོད་པ་དགོས་པ་ལ་ནི། །ཅིར་ཡང་འཆར་བ་སེམས་ཀྱི་རང་རྩལ།
།ངོ་ལ་བལྟས་པས་ཁ་དོག་དབྱིབས་སོགས། །མ་གྲུབ

པ་གཅིག་འདུག་པ་འདི་ཡི། །ངོ་བོ་སྟོང་པར་འདུག་པ་ལགས་མོད། །སྟོང་པ་ཅི་མེད་ཡིན་ནམ་བྱས་ན། །འགག་མེད་སྣང་བ་རིག་པའི་རྩལ་ཞེས། །སེམས་ཀྱི་རྩལ་ལས་ཕྱི་རོལ་ཡུལ་སྣང་། །འདི་ཀུན་གྲུབ་པར་འདུག་པ་ལགས་སོ།
།མ་རྟོགས་དུས་ན་འོག་འགྱུ་འབའ་ཞིག །རྟོགས་པའི་དུས་ན་ཁོ་རའི་ངོ་ལ། །གཅེར་ཏེ་བལྟས་པས་ཉོན་མོངས་ཐམས་ཅད། །རྩད་ནས་རང་འགག་ཉིད་དུ་སོང་ནས། །ནམ་མཁའ་དྭངས་པའི་དཀྱིལ་བཞིན་ལྟ་བུ།
།འདུག་པ་འདི་ལ་ཕྱག་ཆེན་ཟེར་རོ། །ལན་ཅིག་བྱུང་བས་མི་ཆོག་པས་ན། །ཉམས་ལེན་བསྒོམས་དང་མ་ཕྲལ་བྱས་པས། །ཡར་མཆོད་བླ་མ་དམ་པ་རྣམས་ལ། །མོས་གུས་ཚད་མེད་སྐྱེ་བ་འདུག་གོ །འཁོར་བར་གནས་པའི་སེམས་ཅན་རྣམས་ལ།
།སྙིང་རྗེའི་གདུང་ཤུགས་ཆེན་པོ་སྐྱེ་ཞིང་། །བར་གྱི་སྣང་བ་འདི་དག་ལ་ཡང་། །ཞེན་ཆགས་ཆུང་དུ་འགྲོ་བ་འདི་ཀོ། །བདག་གི་རྒྱུད་ལ་སྐྱེས་པ་ཡིན་སྙམ། །སྤྱིར་ནི་འགྲོ་དྲུག་སེམས་ཅན་རྣམས་ལ།
།རང་རང་མཐོང་སྣང་འཆར་སྒོ་སྣ་ཚོགས། །ཡོང་བའི་ལས་ངན་བསོག་པ་དག་ཀྱང་། །ཕྱག་རྒྱ་ཆེན་པོའི་ངང་དུ་སྲེས་ནས། །དེ་དག་སངས་རྒྱས་ཐོབ་པ་གཅིག་ནི། །ཅིས་ཀྱང་བྱེད་ནི་དགོས་རྒྱུ་ལགས་སོ།
།བསྒོམས་དང་མ་བྲལ་བྱས་པ་ཁོ་ནས། །རྣམ་རྟོགས་ཕྲི་རུ་འགྲོ་བ་འདུག་ཅིང་། །རྣམ་རྟོག་མ་ཟད་བར་དུ་ཡང་ནི། །ལས་འབྲས་དག་ཀྱང་ཟད་པར་མི་འགྱུར། །སྡིག་པ་ཕྲ་མོ་ནས་ནི་སྤོངས་མཛོད། །དགེ་བ་ཕྲ་མོ་ནས་ནི་སྒྲུབས་ཤིག
།ལས་དང་རྒྱུ་འབྲས་རྣམ་གཞག་ཤེས་ཤིང་། །ལག་ཏུ་འཁེལ་བ་དགོས་རྒྱུར་གདའ་འོ། །ད་ལམ་ཚིག

ཕྲེང་ཅུང་ཟད་བསྐུར་གསུང་། །འདི་ལྟར་ཙམ་ཞིག་ཕུལ་བ་ལགས་པས། །སྤྱན་ལམ་ཕེབས་པ་ལེགས་པར་གསན་མཛོད། །དགོངས་ཁྲེལ་འཇུག་ན་བླ་མ་མཁའ་འགྲོ། །ཡི་དམ་རྣམས་ལ་བཟོད་པར་གསོལ་ལོ། །དགོངས་པའི་ཡུལ་དུ་འབབ་པ་འདུག་ན།
།ཐུགས་ཀྱི་ཉམས་བཞེས་བརྩེ་བ་ཆེན་པོས། །འགྲོ་དྲུག་རྣམས་ནི་བསྐྱང་དུ་གསོལ་ལོ། །ཞེས་པའོ། །ལན་ཅིག་བྲག་དཀར་ཆེན་དུ་ལྕོག་པུ་མཛད་ནས་ཐུགས་དམ་ལ་བཞུགས་པར་དབྱར་མཇུག་ནུབ་ཅིག་བྲག་ཉིལ་ཏེ་བྲག་དུམ་ལུག་རོ་ཙམ་གཅིག་དབུལ་ཕོག་ཀྱང་སྐྱོན་ཅི་ཡང་མ་བྱུང་བར་བཞུགས།
གཞན་ཡང་སློབ་མ་རྣམས་ཀྱི་ལོག་བསྒྲུབ་བསྐུར་འདེབས་སོགས་ཞུས་ཀྱང་ང་ལ་ཁོང་ཁྲོ་མེད་པས་དམ་ཚིག་ལ་སྐྱོན་མི་ཡོང་མཆིས་གསུངས།
དེར་མ་ཟད་དཔལ་མགོན་ཞལ་བཞི་བ། རྣམ་སྲས་མདུང་དམར་ཅན། དཔལ་ལྡན་ལྷ་མོ་རྡོ་རྗེ་རབ་བརྟན་མ་རྣམས་དང་མི་ལབ་པ་བཞིན་དུ་འགྲོགས་ནས་བཀའ་ལས་མི་འདའ་བའི་ཚུལ་སོགས་བསམ་གྱིས་མི་ཁྱབ་པའི་རྣམ་ཐར་མངའ་ཡང་།
ཡོན་ཏན་སྦེད་པ་ཁོ་ན་མཛད། ལོ་རེ་བཞིན་དུ་ཡང་ཧོར་ཟླ་དང་པོའི་ནང་ལ་སྐུ་མཚམས་དམ་པ་ངེས་བ་ཅན་དུ་གནང་། རྒྱུན་དུ་རང་ཕལ་ཆེར་སྐུ་མཚམས་ཁོ་ནར་བཞུགས། ཆོས་དོན་དུ་གཉེར་བ་མཐའ་དག་ལ་དབང་འཁྲིད་རྗེས་གནང་ལུང་སོགས་དང་རབ་བྱུང་བསྙེན་རྫོགས་ཞུ་བ་བྱུང་ཚད་ལ་དགྱེས་བཞིན་དུ་གནང་།
མདོར་ན་བསྟན་པའི་བྱ་བ་འགའ་ཞིག་གིས་ཉིན་མཚན་མཐའ་དག་ཁོར་ཡུག་ཏུ་བསྒྲུབས་སོ།
།དེ་ལྟར་ཞིང་འདིའི་གདུང་བྱའི

དོན་ཕལ་ཆེར་མཛད་ཟིན་ནས་དབང་ལྡན་ཆོས་འཁོར་གྱི་རྩེ་མོ་སྒྲུབ་མཆོད་ལ་ཕེབས་ཞོར་ཆུར་ལ་པརྣམ་འབིར་ལུང་རི་ཁྲོད་དུ་སྐུ་མཚམས་ཐོགས་ཤིག་གནང་། དེ་གྲོལ་བ་དང་སྐུ་གྲིབ་ཀྱི་རྣམ་པས་སྐུ་ཁམས་མ་བདེ་བ་ལ་སྐུ་རིམ་དང་གསོལ་སྨན་གྱི་ཞབས་ཏོག་ཞུས་པའི་དྭངས་བསྐྱེད་བྱུང་རུང་།
གསོལ་བཞེས་པར་མི་མདད་པས་སྐུ་ཤེད་ཇེ་ཆུང་དུ་འགྲོ་ཞིང་ཏིང་ངེ་འཛིན་ཟས་སུ་ཟ་བ་ཡིན་གསུངས་ནས་གསོལ་རྒྱུན་ཆད་དེ་ཟླ་བ་ཕྱེད་བར་བཞུགས།
དེ་སྐབས་ཕྱག་གཡོག་རྣམས་ཀྱིས་ཞབས་པད་མ་བརྟན་པ་བཞིན་བྱུང་ནས་སྐུ་སྐྱེ་བཞེས་སམ་མི་བཞེས་ཞུས་པ་ལ། དགེ་སྒྱོར་ལ་ནམ་བཞག་དུས་ཡལ་འགྲོ་ཡིན་འདུག་པས་སྐྱེ་བ་མི་ལེན། ཆོས་སྐུ་ལ་ཆོས་སྐུ་ཐིམ་འགྲོ་བ་ཡིན་གསུང་།
དེ་ནས་རྗེ་ཉིད་ཀྱི་དགུང་ལོ་བདུན་ཅུ་དོན་གཅིག་བཞེས་པ་རྣམ་འཕྱང་དུ་འབོད་པ་ས་ཕོ་ཁྱིའི་ལོ། །ནགས་པ་ཟླ་བའི་ཚེས་བཅུ་གསུམ་ལ་ཕྱག་གཡོག་རྣམས་ལ་རྗེ་བཙུན་རྡོ་རྗེ་རྣལ་འབྱོར་མའི་དམ་ཚིག་གིས་བྲིས་སྐུ་སོགས་བཀྲམ་ནས་མཆོད་པ་བཤམ་གསུང་།
ཁོངས་རྣམས་ཀྱི་མཆོད་གཤོམས་གྲུབ་ནས་མཆོད་པ་བཤམས་ཡོད་ཞུས་པས། འོ་དེ་ཀས་ཁྱབ་གསུངས་ནས་ཐུགས་དམ་ཏིང་ངེ་འཛིན་ལ་མཉམ་བཞག་ཅུང་ཟད་གཅིག་མཛད་པའི་མཐར་ཆོས་སྐུ་བདེ་པ་ཆེན་པོའི་གོ་འཕང་མངོན་དུ་མཛད་ནས་ཞི་བར་གཤེགས་སོ།
།རྗེ་འདིའི་རྣམ་ཐར་ཚོང་འདུས་ཁྲི་ཁང་ནས་མགུར་ཆེན་རྒྱལ་པོ་གྲྭ་ལྔ་རྡོ་རྗེའི་མཚན་ཅན་གྱིས་མཛད་པ་འདུག་ཀྱང་ཚིག་རིས་ཧ་ཅང་གོ་བདེ་བ་ཞིག་མི་སྣང་བས་འདིར་ཅུང་ཟད་གསལ་དུ་བཏང་སྟེ་སྙིང་པོར་དྲིལ་ནས་བཀོད་པ་ཡིན་པས་ཡིད

ཆེས་བའི་གནས་སུ་ཡོད་དོ། ༑ །།གཉིས་པ་ནི། རྣམ་བཀྲ་བསྐྱེད་རིམ་ཤིས་པའི་དཔལ་ལ་འབྱོར། ཞེས་ཆོས་རྗེ་གྲོ་བོ་ལུང་པ་བཀྲ་ཤིས་དཔལ་འབྱོར་ནི། འཁྲུངས་ཡུལ་ལྕགས་ཀྱི་སྒོག་ལུང་བ་བྱ་བའི་གྲོང་ཞིག་ཏུ་ཡབ་ཡུམ་རིགས་རུས་ཆོ་འབྲང་མ་སྨང་པའི་སྲས་སུ་སྐུ་འཁྲུངས།
གཞོན་ནུ་ནས་ཞྭ་ལུར་རབ་ཏུ་བྱུང་བ་མཛད་ནས་རྡོ་རྗེ་འཆང་མཁྱེན་རབ་ཆོས་རྗེས་གཙོ་བོར་གྱུར་པའི་མཁས་གྲུབ་ཀྱི་བླ་མ་མང་དུ་བསྟེན་ཞིང་མདོ་སྔགས་རིག་གནས་མཐའ་དག་དང་ཁྱད་པར་རྒྱུད་སྡེ་བཞི་ལ་མཁས་པའི་ཚད་དུ་ཕྱིན་ཏེ་སྨིན་གྲོལ་ལམ་ལ་གདུལ་བྱ་དཀྲི་བའི་རྡོ་རྗེ་འཛིན་པའི་དེད་དཔོན་མཆོག་ཏུ་གྱུར།
སྐུ་ཚེའི་སྨད་ལ་རི་ཕུག་གི་གཟིམས་ཁང་གྲོ་བོ་ལུང་དུ་སྐུ་མཚམས་དང་ཆོས་འཁོར་བསྐོར་བ་ཟུང་འབྲེལ་གྱིས་བསྟན་པ་ལ་ཕྱག་བྲིས་ཆེ་བར་མཛད་པས་ཆོས་རྗེ་གྲོ་བོ་ལུང་པ་ཞེས་པའི་མཚན་གྲགས་ཀྱི་བ་དན་ཕྱོགས་བརྒྱར་འཕྱར།
གཤེད་དམར་བཅུ་གསུམ་མའི་སྒྲུབ་དཀྱིལ་ཟིན་བྲིས་སོགས་ལེགས་བཤད་ཡི་གེར་བཀོད་པ་ཡང་མང་དུ་ཡོང་སྣང་ཞིང་དགུང་ལོ་ཡང་ཤིན་ཏུ་སྨིན་པ་ཞིག་བཞུགས་ཏེ་རྗེས་སུ་ཚར་ཆེན་ཆོས་ཀྱི་རྒྱལ་པོའི་ལམ་གླུ་དཔྱིད་ཀྱི་རྒྱལ་མོ་ལས།
ཀུ་སཱ་ལི་ཡི་བླ་མ་ལམ་དུ་མཇལ། །གང་ཞུས་ཀྱི་ཆོས་འབྲེལ་ལྷུག་པར་སྩལ། །ཁོང་བཀའ་དྲིན་མི་ཆུང་ཆེ་བར་འཁུམས། །ལར་ད་ལྟ་གངས་རིའི་ཁྲོད་འདི་ན། །དགོན་སྤྱི་ཆོས་ཀྱི་རང་ཚུགས་འཛིན་པ་ལ།
།ཁོང་འགྲན་ཟླ་བྲལ་བའི་ཞྭ་ལུ་བ། །བོད་ཆོས་སྡེ་ཚོའི་སྲོག་ཤིང་དམ་པ་ལགས

ཞེས་གསུངས་ཏེ། ཀུ་སཱ་ལིའི་བླ་མ་རྗེ་འདི་ཉིད་ཡིན་ནོ། །བརྒྱུད་འཛིན་གྱི་གཙོ་བོ་བྱང་གླིང་པ་བཀྲ་ཤིས་རྒྱལ་མཚན། ཚར་ཆེན་ཆོས་ཀྱི་རྒྱལ་པོ། ཆོས་རྗེ་བསོད་ནམས་དཔལ་འབྱོར་རྣམས་སོ། ། འདིར་ཞྭ་ལུ་པའི་བསྟན་པ་ལ་བརྒྱུད་ནས་བཀའ་དྲིན་ཆེ་བ་རྗེ་བཙུན་རྡོ་རིང་པ་ཀུན་སྤངས་ཆོས་རྗེའི་རྣམ་པར་ཐར་པི་རིམ་པ་ཟུར་ཙམ་ཞིག་བསྟན་པར་བྱ་སྟེ།
དེ་ལ་རྗེ་ཉིད་འཁྲུངས་དཔལ་སྣལ་ཐར་གི་ཆོས་གྲྭ་དང་འདབ་ཆགས་པ།
ཆུ་སྒོའི་སྦུག་རྡོ་རིང་བསམ་འགྲུབ་སྨོན་མཁར་ཞེས་བྱ་བ་དེ། བོད་ཆོས་རྒྱལ་གྱི་གདུང་བརྒྱུད་ལས་བྱུང་པའི་ཡའ་ནང་སོ་དཔལ་མགོན་རིན་ཆེན་པ་དང་། ཡུམ་བཀྲ་ཤིས་རྒྱལ་མོ་གཉིས་ཀྱི་སྲས་སུ་རྗེ་ཉིད་རབ་བྱུང་བརྒྱད་པའི་ས་མོ་སྦྲུལ་གྱི་ལོ།
།ནགས་པ་ཟླ་བའི་ཚེས་བཅུ་བཞིའི་ཉི་ངོས་ལ་སྐུ་བལྟམས། འཁྲུངས་མ་ཐག་ཉིད་ཀྱེ་མེས་པོའི་ཞང་པོ་ཞྭ་ལུ་པའི་སློབ་བརྒྱུད་མཁས་གྲུབ་རྒྱལ་མཚན་དཔལ་བཟང་ལ་གཤེད་དམར་གྱི་དབང་གསན།
དགུང་ལོ་དྲུག་ལ་ངོར་ཆེན་རྡོ་རྗེ་འཆང་དང་མཇལ། དབང་རྗེས་གནང་འགའ་གསན། བདག་ཅིས་ཀྱང་བཙུན་པ་ཞིག་བྱེད་ཞུས་པས། ཁྱོད་དེང་སང་རྡོ་རིང་བུ་གཅིག་པོ་ཡིན་པས་བཙུན་པ་བྱེད་རྒྱུ་མི་ཡོང་།
རྗེས་སུ་སྤུན་ཟླ་འདྲ་བྱུང་བ་དང་བཙུན་པ་གྱིས། ས་སྐྱ་བའི་ལམ་འབྲས་པ་ཆེན་པོ་ཞིག་འོང་གསུང་། དེ་ནས་རིམ་གྱི་རིན་སྤུང་ཆོས་རྒྱལ་ནོར་བུ་བཟང་པོའི་གསོལ་དཔོན་ལས་འཁུར་བཞེས་ཏེ་དགུང་ལོ་སུམ་ཅུ་སོ་བདུན་བར་སྡེ་དཔོན་གྱི་ཚུལ་བཟུངས་ནས་ཡར་དཀོན་མཆོག་མཆོད་པ་དང་།་མར་ངན་སྤྲང་མགོན་མེད་ལ་སྦྱིན་པ་གཏོང་བ་སོགས་མདོར་ན་སྔོན་གྱི་རྒྱལ་བློན

བྱང་ཆུབ་སེམས་དཔའ་རྣམས་ཀྱི་མདད་པ་དང་འདྲ་བ་མཛད། ལན་ཅིག་མཇལ་ལམ་དུ་ཨེ་ཝཾ་ཆོས་ལྡན་དུ་ཕེབས། རྒྱལ་ཚབ་དམ་པ་ཀུན་དགའ་དབང་ཕྱུག་པ་དང་མཇལ། རྗེ་རྡོ་རྗེ་འཆང་ག་ན་བཞུགས་ཞུས་པས་གཡབ་ཆེན་ན་བཞུགས་གསུང་།
དེར་ཕེབས་ནས་བྱིན་རླབས་ཞུས་པས་དབུ་སྐྲ་ནས་བཟུངས་ཏེ་བཙུན་པ་བྱེད་རན་གདའ་གསུངས་ཐེན་ཐེན་པ་འགའ་མཛད་བྱུང་བས་མནལ་སད། དེ་ནས་ཆོས་གྲྭ་ཆེན་འོ་གྲྭ་ཐང་དུ་ཕེབས། མཚུངས་མེད་མཁཉ་ཆེན་ཤེས་རབ་ཟླ་བའི་དྲུང་དུ་དགུང་ལོ་སོ་བདུན་པ་ཤིང་མོ་སྦྲུལ་གྱི་ལོ་ལ་རབ་བྱུང་མཛད།
མཙན་ཀུན་བཟང་ཆོས་ཀྱི་ཉི་མ་བློ་ལྡན་ཤེས་ཀུན་དགའ་རྒྱལ་མཚན་ཞེས་བྱ་བ་གསོལ་ནས་རི་ཁྲོད་གཅིག་ཏུ་སྐུ་མཚམས་མཛད་ཅིང་བཞུགས་པ་ན།
ནུབ་མང་པོའི་བར་ལ་མནལ་ལམ་མི་ནག་པོ་དང་བྱ་ནག་ཁྱི་ནག་སོགས་འོང་ནས་ཁྱོད་རང་ས་སྐྱ་ལ་རྒྱུག །མི་འགྲོ་ན་བརྡུང་བ་ཡིན། གསོད་པ་ཡིན་ཟེར་བ་དང་། རེས་འགའ་ཁྱོད་མི་འགྲོ་ན་འདི་ལྟར་བྱེད་ཟེར་སྐུ་ཆས་ཐམས་ཅད་ཁྱེར་ནས་ས་སྐྱ་ཕྱོགས་སུ་ཕར་འགྲོ་བ་སོགས་ཆོ་འཕྲུལ་མང་པོ་བྱུང་བས་བསྐུལ་ཏེ་ས་སྐྱར་ཕེབས།
བདག་ཆེན་ཆོས་ཀྱི་རྒྱལ་པོ་བློ་གྲོས་རྒྱལ་མཚན་དཔལ་བཟང་པོའི་ཞབས་དྲུང་དུ་མཇལ།
ཕྱག་རྫས་ཀྱི་དངོས་པོ་ཐམས་ཅད་ཕུལ། བདག་ཆེན་དེ་ཉིད་ཀྱི་མཁན་པོ་དང་། ལས་ཀྱི་སློབ་དཔོན་ལྷ་བཙུན་པ་སོགས་དད་པའི་དགེ་འདུན་གྲངས་ཚངས་པའི་དབུས་སུ་བསྙེན་རྫོགས་ཀྱི་སྡོམ་པ་བཞེས།
དེ་རྗེས་བདག་ཆེན་རྡོ་རྗེ་འཆང་གི་ཞབས་འབྲིང་དུ་བཞུགས་ཏེ་འབྲོམ

གྱི་ཇོ་བོ་བསྟེན་པ་ལྟར་མཛད་པས། ལམ་འབྲས་སྙན་བརྒྱུད་ཐུན་མོང་མ་ཡིན་པའི་སྐོར་དང་། གསེར་ཆོས་སྐོར། མགོན་པོ་ཆེ་ཆུང་སོགས་མདོར་ན་དཔལ་ལྡན་ས་སྐྱ་པའི་གདུང་བརྒྱུད་རིམ་པ་དང་མུས་ཆེན་སེམས་དཔའ་ཆེན་པོ་ནས་བརྒྱུད་པའི་སྙན་བརྒྱུད་ཆོས་སྐོར་མ་ལུས་པ་བུམ་པ་གང་བྱོར་གནང་།
ཆོས་འདི་རྣམས་གདུང་བརྒྱུད་རིམ་པར་ངེད་ཀྱི་བར་ཆིག་བརྒྱུད་དུ་བཞུགས་པ་ཡིན། ད་དུང་ཡང་གདུང་བརྒྱུད་ཁོ་ནར་སྤེལ་བའི་འདུན་པ་བྱས།
བདག་པོ་བསོད་ནམས་རྒྱལ་མཚན་ས་སྐྱར་གདན་དྲངས་པ་ཡིན་ནའང་གནས་ཚུལ་དེ་བཞིན་བྱུང་བ་སོགས་ཁྱོད་རང་གི་བསོད་ནམས་སུ་འདུག །ད་ཁྱོད་ལས་གཞན་འོས་མི་འདུག་གསུང་ཞིང་བཀའ་རྒྱ་དང་བཅས་ཏེ་གནང་ངོ་།
།དེ་ནས་སྐུ་ཞང་རྡོ་རྗེ་འཆང་མཁྱེན་རབ་ཆོས་རྗེའི་ཞབས་ལ་གཏུགས་ཏེ། བུ་སྟོན་ཐམས་ཅད་མཁྱེན་པ་ནས་བརྒྱུད་པའི་ཕ་རྒྱུད་གསང་བ་འདུས་པ་མི་བསྐྱོད་རྡོ་རྗེའི་དབང་རིམ་ལྔ་དམར་འཁྲིད།
གཤེད་དམར་ལྷ་ལྔ་དང་བཅུ་གསུམ་མ་སོགས་གཤེད་སྐོར། འཁོར་ཆེན་སོགས་ཕྱག་རྡོར་གྱི་རིགས། མ་རྒྱུད་འཁོར་ལོ་བདེ་མཆོག་ནག་པོ་བའི་སྐོར་སོགས་དབང་དང་བཤད་བཀའ་ལུང་བཀའ་མང་པོ་གསན། གཞན་ཡང་ཞྭ་ལུ་པའི་ཕྱོགས་ནས།
བུ་སྟོན་ཐམས་ཅད་མཁྱེན་པའི་གདན་ས་པ་མཁན་ཆེན་འཇམ་དབྱངས་བཤེས་གཉེན་དང་། ཆོས་རྗེ་དཀའ་བཞི་པ། དབང་ཕྱུག་དོན་ཡོད་པ་རྣམས་བསྟེན་ནས་ཆོས་གསན་པར་མཛད་ལ། སྤྱིར་སྔ་ཕྱིར་ཆོས་གསན་པའི་བླ་མ་ནི་ཡོངས་སུ་འདྲིལ་པས་བདུན་ཅུ་རྩ་གཉིས་བསྟེན་ནས་བོད་དུ་བཞུགས་པའི་མདོ་རྒྱུད་དགོངས་འགྲེལ

དང་བཅས་པའི་དབང་ལུང་མན་ངག་ཕལ་ཆེར་གསན་པས་སྙན་བརྒྱུད་རྒྱ་མཚོའི་མངའ་བདག་ཏུ་གྱུར་པ་ཡིན་ནོ། །དེ་ནས་ཚ་རོང་བྱང་ཆུབ་རྫོང་། བྱ་འགྱུར་རྡོ་རྗེའི་བྲག་སོགས་ལ་སྒྲུབ་པ་ཡང་རྒྱུན་རིང་པ་མཛད།
དེ་ཡང་སྔར་རབ་ཏུ་མ་བྱུང་གོང་ལ། རྒྱལ་ཚབ་ཀུན་དགའ་དབང་ཕྱུག་ལ་ཀྱེ་རྡོར་གྱི་དབང་གསན་པའི་ཚེ་ཐུགས་རྒྱུད་ལ་བདེ་སྟོང་གི་ཉམས་སྐྱེས་ཤིང་། དེ་རྗེས་དགུང་ལོ་ཉི་ཤུ་ཙམ་ལ་བསམ་གྲུབ་རྩེར་ཕྱག་རྒྱ་མཚན་ལྡན་ཞིག་གི་ཉེ་རྒྱས་མཚམས་སྦྱར་རླང་སེམས་དབུ་མར་ཆུད་པའི་རྟགས་རྣམས་ཀྱང་ཆང་བ་ཤར་པས་རྗེས་སུ་ཐུགས་དམ་མཛད་པ་ཤིན་ཏུ་དྲོད་པ་བྱུང་ངོ་།
།ལན་ཅི་རྡོ་རིང་དུ་བཞུགས་པའི་ཚེ་སྤྱན་རས་གཟིགས་ཞལ་གཟིགས་པ་དང་།
གྲྭ་ནང་གི་རི་ཁྲོད་དུ་བཞུགས་དུས་སྐུ་ཆས་ཅུང་ཟད་བཀྲེན་པ་བྱུང་བས་ཉེ་གནས་ལ་ཀུ་རུ་ཀུ་ལླེའི་གཏོར་མ་ཞིག་འཆོས་གསུངས་པས། སང་གི་གུང་ཚིགས་ལ་ལྡང་བ་ཙམ་ལས་མེད་ཟེར།
དེ་ཀ་ལ་འཆོས་གསུངས་ནས་གཏོར་མ་ཕུལ་བས་རྗེ་བཙུན་མས་ཞལ་དངོས་སུ་བསྟན་ནས་སང་གི་མཐུན་རྐྱེན་རྣམས་ཀྱང་འཕྲིན་ལས་ཀྱི་ས་ནས་འོང་བ་ཡོད། ཚེ་མཇུག་ལ་ལོངས་སྤྱོད་ཆེན་པོ་ཡོང་གསུང་བའི་ལུང་བསྟན་སྩལ་ཞིང་།
དེར་སང་ཉིན་མཁས་པའི་དབང་པོ་རྗེ་བཙུན་ཀརྨྨ་འཕྲིན་ལས་པས་མཐུན་དུས་མང་པོ་འབུལ་དུ་བཏང་བས་ཉེ་གནས་པའང་ཤིན་ཏུ་དགའ་སྟེ་རྗེས་སུ་ཡང་ཀུ་རུ་ཀུ་ལླེའི་གཏོར་མ་འཆོས་པ་དྲག་ཟེར་བ་ཞིག་བྱུང་ངོ་།
།དེ་ལས་སོགས་ཏེ་ཐུགས་དམ་གྱི་ལྷ་ཚོགས་ཞལ་གཟིགས་ཚུལ་སོགས་དང་།

གྲུབ་པའི་མཚན་མ་དུ་མ་དང་ལྡན་ཞིང་ངོ་མཚར་བའི་ལོ་རྒྱུས་མང་སྟེ་འདིར་རྒྱས་པར་འབྲིར་མ་ལངས་པས་ཚར་ཆེན་གྱིས་མདད་པའི་རྣམ་ཐར་ངོ་མཚར་དད་པའི་སྤུ་ལོང་གཡོ་བ་ཞེས་བྱ་བ་ཡོད་པས་དེར་ག་ཟིགས་ཤིག
།སྐུ་ཚེའི་སྨད་ལ་གྲུབ་སྟོད་ཁའུ་བྲག་རྫོང་གི་གདན་ས་རྒྱུན་རིང་བ་མཛད་ནས་ཆོས་འཁོར་བསྐོར། སྡེ་སྲིད་སེངྒེ་རྩེ་པས་བསྙེན་བཀུར་ཞབས་ཏོག་དཔག་མེད་མཛད་དེ་མཆོད་གནས་ཀྱི་གཙོ་བོར་མངའ་གསོལ།
ཟང་ཟིང་གི་འབུལ་བ་བྱུང་བ་ཀུན་ཀྱང་སྐུ་གསུང་ཐུགས་རྟེན་བཞེངས་པ་དང་དགེ་འདུན་གྱི་སྡེ་ལ་བསྙེན་བཀུར་སོགས་འཕྲལ་དག་མཛད། ཞལ་ནས་ཀྱང་། ངེད་རང་གི་བཏག་ཏུ་བཟུང་བ་ལ་དམ་ཚིག་རྡོ་རྗེ་དྲིལ་བུ།
ལམ་འབྲས་གླེགས་བམ་སྣམ་སྦྱར་དང་ལྷུང་བཟེད་སོགས་དགེ་སློར་གི་འཚོ་བའི་ཡོ་བྱད་ཙམ་མ་གཏོགས་མེད་གསུང་། དེ་ནས་ཚར་ཆེན་ཆོས་ཀྱི་རྒྱལ་པོ་ལ་སྙན་བརྒྱུད་ཀྱི་ཆོས་རྣམས་ཡོངས་སུ་རྫོགས་པ་སྩལ་ནས་དགུང་ལོ་བདུན་ཅུ་དོན་དྲུག་པ་ཤིང་ཕོ་སྤྲེའུའི་ལོ།
།སྨིན་དྲུག་ཟླ་བའི་ཚེས་བཅོ་ལྔ་ལ་དབེན་གནས་དམ་པ་ཁའུ་བྲག་རྫོང་དུ་ཞི་བར་གཤེགས་སོ། འདི་ནི་སངས་རྒྱས་འཁོར་བ་འཇིགས་སི་སྤྲུལ་པ་ཡིན་པར་གསུངས་པས་སྐུ་ཆེ་བའི་ཡོན་ཏན་དེ་ཙམ་གྱིས་ཀྱང་ཤེས་སོ།
།གསུམ་པ་ནི། །རྒྱལ་བ་ཀུན་འདུས་ཚར་པ་རྡོ་རྗེ་འཆང་། །ཞེས་བྱུང་བས། ཚར་ཆེན་ཆོས་ཀྱི་རྒྱལ་པོ་དེ་ནི། ཆོས་རྗེ་ཐམས་ཅད་མཁྱེན་པ་བུ་སྟོན་རིན་པོ་ཆེ་དང་།
དེ་རྗེས་ཡར་ཀླུང་པ་སེངྒེ་རྒྱལ་མཚན། ཕ་རྒོད་བསོད་ནམས་བཟང་པོ། མཁས་པ་སྟག་ཚང་ལོ་ཙཱ་བའི་སློབ

མ་དགེ་སློང་དབང་མོ་རྣམས་སུ་སྐུ་སྐྱེ་བ་བཞེས་པའི་མཐར་དུས་འདིར་འཁྲུངས་པའི་ཡུལ་ནི། མང་མཁར་གྱིས་ཆ་རྨ་གཤོད་དགེ་བའི་ཚལ་དུ། ཡང་ཆོས་རྒྱལ་རིན་ཆེན་དཔལ་བཟང་དང་། ཡུམ་བཀྲ་ཤིས་ཨ་འཚོ་མ་གཉིས་ཀྱི་སྲས་སུ་རབ་འབྱུང་བརྒྱད་པའི་ཆུ་བྱ་ལོ་རྒྱལ་གྱི་ཟླ་བའི་ཚེས་བཅུ་རེ་གཟའ་ཉི་མ།
རྒྱུ་སྐར་སྨིན་དྲུག་ལ་བབས་པའི་ཉིན་སྐུ་བལྟམས། སྨྲ་མཁྱེན་ཙམ་གྱི་དུས་ནས་ཡབ་ཀྱི་རྡོ་རྗེ་གཅོད་པའི་ཕྱག་དཔེ་ཡོད་པ་གཟིགས་པས་ཀློག་རང་རྡོལ་དུ་བྱུང་།
ཆུང་ངུའི་དུས་ནས་ཆོས་སྐྱོང་སྟག་ཞོན་དང་ཕྱག་དྲུག་པ་ཞལ་གཟིགས་ཤིང་བྲན་དུ་འཁོལ། ཁྱི་སྨྱོན་ཞིག་གིས་རྨུག་ཏུ་བྱུང་བ་ལ་ཧེ་རུ་ཀ་ཞལ་བརྒྱད་པའི་བསྐྱེད་རིམ་གྱི་ང་རྒྱལ་དང་གསལ་སྣང་རང་ཤར་དུ་བྱུང་བས་ཁྱི་དེ་ཡང་རྨུག་མ་ནུས་པར་བྲོས།
ཡང་འཇིམ་པ་ལ་གཏོར་མའི་གཟུགས་བཅོས་ནས་ཁྱི་དེར་དངོས་སུ་གཏོར་རྒྱག་གི་ཚུལ་མཛད་པས་དེ་ཁ་ནས་ཁྲག་སྐྱུགས་ཏེ་ཤིའོ།
།དགུང་ལོ་བཅུ་བཞི་ལ་འཛིམ་ཆོས་ལུང་དུ་ཆོས་རྗེ་བློ་གྲོས་རྒྱལ་མཚན་ལས་དགེ་བསྙེན་གྱི་སྡོམ་པ་བཞེས། བཅུ་དྲུག་པ་ལ་ཆོས་གྲྭ་ཆེན་པོ་བཀྲ་ཤིས་ལྷུན་པོར་ཕེབས། རྒྱལ་བ་དགེ་འདུན་རྒྱ་མཚོ་ལས་རབ་ཏུ་བྱུང་།
མཚན་བློ་གསལ་རྒྱ་མཚོ་ཞེས་གསོལ། ཆོས་རྗེ་བློ་གྲོས་རྒྱ་མཚོ་སློབ་དཔོན་དུ་བསྟེན་ནས་མདོ་ཕྱོགས་ལ་སྦྱངས། ཐུགས་གནེར་ལ་འབད་པ་ཆེར་གནང་མི་དགོས་པ་གཞུང་ལུགས་ཐུགས་སུ་ཆུད་པས་གཞན་དག་ན་རེ།
ཆོས་རྗེ་ཚར་པ་སློབ་གཉེར་མི་བྱེད་འདུག་ཅེས་ཟེར

བ་ལ། ཁོ་བོ་བློ་གསལ་རྒྱ་མཚོ་ཉལ་ནས་བསྡད་པས་ཤེས། ད་ཤོག་ཅེས་བགྲོ་གླེང་མཛད་པས། གྲྭ་པ་གཞན་ཀུན་སྲོད་པར་བསྐྱལ་ཐོ་རངས་ཚུར་བསུས་ནས་སློབ་གཉེར་རེམ་རེམ་སྐད་བྱས་པ་ཐམས་ཅད་སྡུག་གྱོང་ལྟ་བུར་སོང་བས་རྩོད་པ་བྱེད་པའི་ཚེ་བློ་ཞུམ་ནས་ཁལ་ཐམ་དུ་བཅུག་པ་བཞིན་གྱུར་ཏོ།
།དགུང་ལོ་བཅུ་བདུན་པ་ལ་ཐོན་པ་མཁས་བཙུན་ཡོན་ཏན་རྒྱ་མཚོའི་ཞབས་དྲུང་དུ་ཕེབས་ཏེ་ཆོས་མང་པོ་གསན། དེར་འབྲུམ་ནད་ཀྱི་སྙུན་ཐེབས་ནས་སྤྱན་འབྱེད་འཛུམ་ཙམ་ཡང་མི་མཁྱེན་པའི་ཤིན་དུ་ཐུ་བར་གྱུར།
དངོས་བར་འཆི་བ་འདུག་པས་འཕོ་དམིགས་ཤིག་མཛད་དགོས་དགོངས་པ་ན་བྲང་ལ་ལག་པ་གྲང་མོ་གཅིག་སྦྱར་ནས་ད་ལམ་འཕོ་བ་བྱེད་མི་དགོས་ཟེར་བ་ཞིག་བྱུང་བ་དེ་ནས་སྙུན་རིམ་གྱིས་དྭངས་ཏེ་གཙང་དུ་ཕེབས།
དྲེག་ནད་ཀྱིས་ཞབས་བསྙུན་ནས་རྗེ་དགེ་འདུན་རྒྱ་མཚོ་ལ་བརྟག་པ་ཞུ་བར་མཛད་པས། དེང་སང་ཆོས་རྗེ་ཀུན་སྤངས་པ་འདི་མཐུ་སྟོབས་ཆེ་བ་ཡོད་འདུག་པས་ཁྱེད་རང་དེར་བྱོན་གསུངས་ནས་སེངྒེ་རྩེར་རྡོ་རིང་རིན་པོ་ཆེ་དང་མཇལ་བར་ཕེབས།
ཕྱག་རྡོར་ཨུ་ཙཱ་རྱའི་རྗེས་གནང་སྩལ་ཞིང་སྐུ་ཚེ་སྔ་མའི་ལས་འབྲེལ་གྱིས་ཐུགས་ཡིད་གཅིག་ཏུ་འདྲེས།
དེ་ནས་བཀྲ་ཤིས་ལྷུན་པོར་བྱོན་ནས་མདོ་ཕྱོགས་ཀྱི་ཐུགས་གཉེར་ཕྱི་འཕྲོ་མཐུད། ཚད་མའི་བཤད་པ་དང་ཞལ་བླངས་ཀྱི་སྐབས་རྗེ་བཙུན་ས་སྐྱ་བདག་འདི་ལྟར་བཞད་ཅེས་ཡང་ཡང་གསུངས་པས།
ཆོས་རྗེ་ཚར་བ་རང་རེའི་ཆོས་གྲྭར་བསྡད་པ་ཙམ་མ་གཏོགས་ས་སྐྱ་པ་ཡིན་འདུག་ཅེས་མ་རངས་པ

བྱས་སྐད། སྔ་དྲོ་ཞིག་བཀྲ་ཤིས་ལྷུན་པོའི་ཁྲོན་པ་ཆེན་མོའི་ཐད་དེར། བུད་མེད་དམར་མོ་ཞིག་གིས་ཁྱེད་ལ་རྗེ་རྡོ་རིང་བས་ཁའུར་བྱོན་གསུང་གིན་གདའ། དེའི་ལག་རྟགས་འདི་ཡིན་ཞེས་གླེགས་བམ་ཞིག་ཕྱག་ཏུ་ཕུལ་ནས་ཡལ་སོང་།
དེ་ལྟ་བུས་བསྐུལ་ནས་ཁའུ་བྲག་རྫོང་དུ་ཕེབས་ཏེ་རྗེ་བཙུན་ཀུན་སྤངས་ཆེན་པོ་དང་མཇལ་ཞིང་གསུང་གླེང་མཛད་པས། ཆོས་རྗེ་མཁའ་སྤྱོད་མས་གདན་འདྲེན་ཞུ་རུ་ཕྱིན་གདའ། དཔེ་ཆ་འདི་ཡང་དེའི་ཆོས་སྐོང་ཡིན་གསུང་ཞིང་མཉེས་མཉེས་མཛད།
དེ་ནས་གསུང་ངག་སློབ་བཤད། གསེར་ཆོས་སྐོར། མགོན་པོ་ཆེ་ཆུང་སོགས་མདོར་ན་དཔལ་ལྡན་ས་སྐྱ་པའི་སྙན་བརྒྱུད་སློབ་བཤད་དུ་གྲགས་པ་ཐམས་ཅད་དང་།
གཞན་ཡང་མཁས་གྲུབ་ཁྱུང་པོའི་ཆོས་སྐོར་དང་། བུ་སྟོན་ཐམས་ཅད་མཁྱེན་པ་ནས་བརྒྱུད་པའི་ཞྭ་ལུ་པའི་འཁྲིད་ཆེན་བཞི་སོགས་རྗེ་བཙུན་དེ་ཉིད་ལ་མངའ་བའི་གདམས་པ་ཕལ་ཆེར་བུ་པ་གང་བྱོའི་ཚུལ་དུ་གསན།
ཁྱད་པར་ཞྭ་ལུ་བའི་ལུགས་ཀྱི་འཁྲིད་བཀའ་རྣམས་ཞུས་པ་ལ་མ་ལྟོས་བར་ཁྱེད་མ་འོངས་པར་ཞྭ་ལུའི་གདན་ས་མདད་དགོས་ཉེན་ཆེ་བས་ཅིས་ཀྱང་འདི་རྣམས་ཉོན་གསུངས་ནས་སྩལ། དགུང་ལོ་ཉེར་གསུམ་པ་ལ་ཀུན་སྤངས་ཆེན་པོ་དག་ཞིང་དུ་ཕེབས་ནས་ས་སྐྱའི་བདག་ཆེན་ངག་དབང་གྲགས་པའི་ཞབས་ཕྱི་མཛད་དེ་དབུས་ཕྱོགས་སུ་བྱོན།
ནཱལེནྡྲར་བདག་ཆེན་གྱི་སྐུ་ཚབ་མཛད་ནས་ཆོས་འཁོར་བསྐོར་ཞིང་གྲྭ་པ་རྣམས་རྗེ་ཉིད་ལ་ཤིན་ཏུ་དད་པར་གྱུར་པས

ས་སྐྱའི་དྲུང་འཁོར་འགའ་རེས་མཐོ་གནོན་གྱི་རྣམ་པའང་ཅི་རིགས་བྱས། འཕྲན་ཡུལ་བྱ་བཟང་གི་རི་ཁྲོད་དུ་རྡོ་རྗེ་འཇིགས་བྱེད་ཀྱི་བསྙེན་སྒྲུབ་མཛད་པས་ཞལ་དངོས་སུ་གཟིགས། དགུང་ལོ་སོ་གཅིག་པ་ཆུ་འབྲུག་ལོ་ཉང་སྟོད་སྤོས་ཁང་དུ་མཁན་པོ་གྲགས་པ་རྒྱལ་མཚན་དང་།
ལས་ཀྱི་སློབ་དཔོན་བཀྲ་ཤིས་རྣམ་རྒྱལ་སོགས་དགེ་འདུན་ཉི་ཤུ་རྩ་ལྔའི་དབུས་སུ་བསྙེན་རྫོགས་མཛད། སྡོམ་རྒྱུན་དེ་ཡང་ཁ་ཆེ་པཎ་ཆེན་གྱི་སྡོམ་རྒྱུན་ཡིན་པས།
གསུངས་ལས། བདག་གི་ཚེ་འདིའི་ངོ་བསྲུང་རྒྱབ་ཏུ་བོར། །ཕྱི་མའི་དོན་ཆེན་འབའ་ཞིག་སྙིང་ནས་བསམ། །ཡོངས་རྫོགས་ཁ་ཆེའི་པཎ་ཆེན་བསོད་སྙོམས་པ། །ཤཱཀྱ་ཤྲཱིའི་གྲར་ནི་འབད་པས་ཞུགས།
།ཞེས་སོ། །བོ་དོང་དུ་རྗེ་བཙུན་སྒོ་རུམ་པ་ལ་དུས་འཁོར་བདག་པོ་ཆེན་པོའི་དབང་སོགས་དང་། ཆོས་སྒོ་འཁྲུལ་ཞིག་བྱམས་པ་ཤེས་རབ་ལ་བདེ་མཆོག་སྐོར། འབྲས་སྤུངས་པ་ཚེ་དབང་བཀྲ་ཤིས་ལ་ཡང་ཕུར་སོགས་དང་མགོན་པོཆེ་ཆུང་གི་འཚམ་དབྱངས་རྣམས་སྦྱོར་བརྡར་མཛད།
གཞན་ཡང་རྒྱུད་གསུམ་སྨྲ་བ་ཤེས་རབ་རིན་ཆེན། དྭགས་པོ་པཎ་ཆེན་ཕྱོགས་ལས་རྣམ་རྒྱལ། རྔོག་སྟོན་བསོད་ནམས་བསྟན་འཛིན། མདོ་ཁམས་པ་ཡོན་ཏན་རྒྱ་མཚོ།
འགོས་རྡོ་རྗེ་སེངྒེ། ཉན་པོ་ཆོས་རྗེ། གྲུབ་དབང་སྦྱིན་པ་རྒྱ་མཚོ། བྲག་རམ་དཀའ་བཞི་བ་དཀོན་མཆོག་བཟང་པོ། ལྡོང་གི་སྔགས་འཆང་ཆོས་སྐྱོང་བསོད་ནམས། བྲག་དཀར་སེམས་དཔའ་ཆེན་པོ།
ཟང་གཡུ་གོང་པ། སྟར་ལུང་སྦས་དོན་པ། བསམ་སྡིངས་བ་སངས་རྒྱས་ཡེ་ཤེས། རྭ་སྒྲེང་མཁན་པོ་དཔལ་འབྱོར

བསམ་འགྲུབ། རོང་ཤག་པ་བཀྲ་ཤིས་རིན་ཆེན། ཁམས་ལྕགས་མོ་བཀྲ་ཤིས་སེངྒེ། ཤམྦྷར་ཆོས་རྗེ། འཇམ་དབྱངས་སངས་རྒྱས་རིན་ཆེན། རྗེ་ཉིད་ཀྱི་ཡབ་ཆོས་རྒྱལ་རིན་ཆེན་རྒྱལ་མཚན། འཇམ་དབྱངས་ས་སྐྱ་ལོ་ཙཱ་བ་སོགས་བླ་མ་དྲུག་ཅུ་རྩ་ལྔ་བསྟེན་ནས་ཐོས་བསམ་གྱི་སྒྲོ་འདོག་གཅོད་པར་མཛད།
ལན་གཅིག་ད་དུས་ལ་ཕེབས་དུས་ཉ་མགོ་གྲུ་ཁར་མཉན་པ་དུས་ལ་མ་འགྱོར་པས་ང་ཚུ་ལ་གདིང་བ་བཏིངས་ནས་འགྲོ་གསུངས་བས་མདུན་གྱི་མན་མཁར་ཕག་མོ་གྲུ་བ་བྱོན་ནས་སྙིགས་མའི་སེམས་ཅན་ཉོན་མོངས་ཅན་ལ་གསང་བའི་སྤྱོད་པ་མ་བྱེད་གསུང་བས་གྲུ་ལ་པེབས།
གདན་ས་ཐེལ་གྱི་འཇག་སྤྱི་ལ་སྐུ་འདྲ་རིན་པོ་ཆེ་ཕག་མོ་གྲུབ་པ་དངོས་སུ་གཟིགས།
དེར་མ་ཟད་ཀྱེ་རྡོར། བདེ་མཆོག་སོགས་ཡི་དམ་ཞི་ཁྲོ་མང་པོའི་བསྙེན་བསྒྲུབ་མཐར་འཁྱོལ་ཞིང་། རྒྱུན་དུའང་སྔགས་ཀྱི་བཟླས་བརྗོད་ཉིན་ཞག་རེའི་ཁོང་སུ་ཨཥྚ། ཨོཾ་གསུམ་མ། ཡ་མ་རཱ་ཛ། ཤཱ་ས་ན།
ས་ལུད་ཀྱི་སྙིང་པོ་རྣམས་སོ་སོར་སྟོང་ཕྲག་རེ་ཆག་མེད་དུ་མཛད། ཤཱ་ས་ན་བཟླ་བའི་སྐབས་ཕྱག་འཕྲེང་ལ་དངོས་སུ་མེ་འབར་བ་སོགས་བྱུང་། བར་སྐབས་ཤིག་ཆུ་བ་རིའི་བྲག་ཕུག་ཏུ་སྒྲུབ་པ་མཛད་པས་མཁའ་འགྲོ་མས་ཚོགས་ཀྱི་འཁོར་ལོས་མཆོད་ཅིང་།
སྐུ་ལུས་ཀྱི་རྩ་འཁོར་སོ་སོའི་ལྷ་ཚོགས་གསལ་བར་གཟིགས་ནས། གནས་སྤྱི་བོ་བདེ་ཆེན་གྱི་རི་བོའི་སྤོར། །རྗེ་སྐུ་ཡི་རྡོ་རྗེ་ཡབ་ཡུམ་བཞུགས། །མཁའ་འགྲོ་སོ་གཉིས་ཀྱི་འཁོར་གྱིས་བསྐོར།
།སྐུ་ཟླ་ཤེལ་གསར་བའི་མདངས

འོད་ཅན། ཕ་གསོལ་བ་འདེབས་སོ་རྡོ་རིང་ས། །བུ་མི་མངོན་དབྱིངས་ནས་ཐུགས་རྗེས་སྐྱོབས། །ཚོགས་མཆོད་པར་འབུལ་ལོ་དྲིན་ཅན་རྗེ། །ལུས་སྣང་སྟོང་སྤྲུ་སྐུར་བྱིན་གྱིས་རློབས། །ཞེས་སོགས་མགུར་གསུངས།
།མང་མཁར་ཚ་ལུང་རྡོ་རྗེའི་བྲག་ཏུ་སྒྲུབ་པ་མཛད་སྐབས་ཐོགས་པ་མེད་པ་འཕུར་བའི་རྫུ་འཕྲུལ་བསྟན་ཅིང་། བྲག་གི་ཁོང་སེང་ནས་ལྕགས་ཀྱི་རྡོ་རྗེ་རྩེ་དགུ་པ་ཞིག་གཏེར་ནས་བཞེས། དགུང་ལོ་སོ་གཉིས་པ་ཤིང་རྟ་ལོ་ཐུབ་བསྟན་དགེ་འཕེལ་གྱི་ཁྲི་ལ་ཕེབས།
དེར་ལམ་འབྲས་ལོ་འཁོར་མའི་བཀའ་ཆོས་ཤིན་ཏུ་རྒྱས་པ་དང་། མགོན་ཁང་གསར་བཞེངས་སོགས་མཛད། དགོན་པ་ཤར་སྦུག་ཏུ་དབྱངས་ཅན་མའི་ལྗགས་བསྙེན་གནང་བས་མེ་ཏོག་དཀར་པོའི་ཆར་དང་པི་ཝཾ་གྱི་སྒྲ་གསན་པ་སོགས་བྱུང་།
དགུང་ལོ་སོ་བརྒྱད་ཀྱི་དུས་དབུས་སུ་ཕེབས་པའི་ལམ་ཞོར་ཁྲོ་ཕུར་རྡོ་རྗེ་རྣལ་འབྱོར་མའི་ཆོ་འཕྲུལ་གཟིགས་ཤིང་། བདེ་མཆོག་སྲིན་པོ་རིར་ཞལ་དངོས་སུ་བསྟན།
འཕན་ཡུལ་བྱ་བཟང་གི་རི་ཁྲོད་དུ་ཐུགས་དམ་མཛད་ཅིང་བཞུགས་པའི་སྐབས་ཤིག་ནམ་མཁའ་བཻཌཱུ་རྱ་མཐིང་གི་ཁ་མདོག་ལྟར་དྭངས་པའི་དབུས་ན་སྤྲིན་དཀར་ལང་ལོང་དུ་འཁྲིགས་པའི་ཁྲོད་ནས་ལྷའི་བུ་མཛེས་ཤིང་ཡིད་དུ་འོང་བ་གཉིས་བྱུང་ནས་དྲི་བ་འདི་ལྟར་ཞུས་སོ།
།ཨེ་མ་ཧོཿ ཁ་བས་བསྐོར་བའི་སྨན་ལྗོངས་ཀྱི། །ཡུལ་དབུས་ས་ཡི་ཐིག་ལེའི་ངོས། །དབེན་པའི་རི་སུལ་ཡང་སྟེང་ན།
།བླ་མ་སྒོམ་པའི་ཀུ་སུ་ལུ། །ཁྱོད་ཀྱི་ཐོག་མའི་སྐྱེས་ཡུལ་གང་། །དམ་པའི་ཡོངས་འཛིན་སུ་ཡིས་བཟུང་། །ད་ལྟ་ཉམས་ལེན་གདམས་ངག་གང་། །

ཕྱི་མའི་གཏད་སོ་ཇི་ལྟར་ཡོད། །ཅེས་ཟེར་བ་ལ་རྗེ་ཉིད་ཀྱིས་ལན་འདི་ལྟར་གསུངས་སོ། །སྟོན་དུས་བདུད་རྩིའི་འབྱུང་གནས་ལྟར། །དཀར་ཞིང་ཡིད་འཕྲོག་ཆུ་འཛིན་གསེབ། །གནས་པའི་འཆི་མེད་གཞོན་ནུ་གཉིས།
།རྣ་བའི་བདུན་རྩི་སྒྲ་དབྱངས་སྙན། །ཤཱཀྱའི་བསྟན་པ་རབ་བྱུང་ཞིང་། །དམ་པའི་དེད་དཔོན་གྱིས་བཟུང་ཡང་། །སྙོམ་ལས་དབང་གིས་བཅིངས་པ་ཡིས། །སེར་གཟུགས་བདག་གི་སྐྱེས་པའི་ཡུལ། །གངས་རིའི་ཁྲོད་ཀྱི་གཙང་སྟོད་ཆ།
།ཆུ་བོ་པཀྵའི་ལྷོ་ཡི་ངོས། །གྲུབ་སྟོད་ས་སྐྱའི་བྱ་འདབ་ལྗོངས། །འབྲོག་མི་ལ་ཙཱའི་གནས་ཀྱི་མདའ། ། །འཕྲང་གསུམ་ནང་ནས་སྲིན་འཕྲང་གདོང་། །རྨུ་རྗེ་གཙང་པོས་བཟུང་བའི་ས།
།དེར་ནི་སྔོན་གྱི་ལས་དབང་གིས། །དལ་འབྱོར་རིན་ཆེན་རྙེད་པ་ཡིན། །ཐུབ་བསྟན་རིན་ཆེན་སྒོར་ཞུགས་ནས། །དམ་ཆོས་བདུད་རྩི་ནོས་པ་ཡིན། །སྤྱིར་ནི་ཡོངས་འཛིན་བཅུ་ཕྲག་བཞི། །ཟུང་གཉིས་དག་གིས་ལྷག་པར་བཞུགས།
།ཁྱད་པར་ཚེ་རབས་དཔག་མེད་ནས། །རྗེས་སུ་བཟུང་བའི་འདྲིན་པ་མཆོག །ཚེ་འདིར་རང་སེམས་ལྷན་སྐྱེས་འདི། །སྐྱེ་མེད་ཆོས་སྐུར་ངོ་སྤྲོད་ཅིང་། །ཟབ་མོ་དབང་བཞིའི་ཆུ་བོའི་རྒྱུན།
།བུམ་པ་གང་བྱོར་གནང་བ་ཡི། །བཀའ་དྲིན་མཉམ་མེད་རྡོ་རིངས་པ། །འགྲན་ཟླ་ཀུན་དང་བལ་བ་ཡིན། །ཉམས་ལེན་གདམས་པའི་གཙོ་བོ་ནི། །རྒྱལ་ཡུམ་བདག་མེད་མཁའ་འགྲོ་ལ། །པཎ་གྲུབ་དབང་པོ་བིརཱུ་པས། །ནོས་པ་ནས་བཟུང་ད་ལྟའི་བར།
།རྩ་བའི་བླ་མ་ཡན་ཆོད་དུ། །དབང་བཞིའི་ཅུ་བོ་མ་ནུབ་པའི། །བླ་མའི་གསུང་ངག

བདུད་རྩིའི་རྒྱུན། །ཚད་མ་བཞི་ལྡན་དབང་བཞིའི་ལམ། །རྡོ་རྗེ་ཐེག་པའི་སྙིང་པོ་ཡིན། །ཡང་སྙིང་ཟབ་མོའི་བླ་མའི་ལམ། །རང་སེམས་བླ་མ་ཕྱག་རྒྱ་ཆེ། །ཡེངས་པ་མེད་པར་སྒོམ་པ་ཡིན། །ཕྱི་མའི་གདའ་གྲོ་ད་ལྟ་མེད།
།སྒྱུ་མའི་སྐྱེས་ཆེན་འདེགས་པའི་ཚེ། །ཁོ་བོའི་བླ་མ་སླུ་མེད་དེ། །མདུན་གྱི་ནམ་མཁར་འབྱོན་སྙམ་ཡོད། །བདེ་ཆེན་ཐུགས་ཀྱི་དཀྱིལ་འཁོར་དང་། །རང་སེམས་སྟོང་པ་སྤྲོས་བྲལ་གཉིས།
།དབྱེར་མེད་བསྲེས་ནས་ལྷུག་པར་འཇོག །གང་ལྟར་སོང་ཡང་འགྱོད་པ་མེད། །ཅེས་གསུངས་པས་རིན་པོ་ཆེའི་བུམ་པ་བདུད་རྩིས་གང་བ་ཞིག་ཕྱག་ཏུ་ཕལ་ལོ། །དགུང་ལོ་ཞེ་གཉིས་པ་ལ་འདར་གྲང་མོ་ཆེའི་སེངྒེའི་ཁྲི་ལ་མངའ་གསོལ།
ཡང་ལན་ཅིག་ཟ་ཕུ་ལུང་དུ་སྐུ་བརྙན་བདེ་གཤེགས་འདུས་པའི་སྤྱན་སྔར་ཐུགས་དམ་མཛད་ཅིང་བཞུགས་པས་སྐུ་གཉེར་གྱིས་བློ་ལ་བླ་མ་འདིས་གཏེར་འདོན་ཟེར་ནས་སྐུ་འདྲའི་གཟུངས་གཞུག་མི་བླུག་པའི་ངེས་པ་མེད་སྙམ།
སྒོ་དྲུང་ནས་ཉ་མགོ་མནན་པས་སྐད་གདངས་སྙན་པོ་ཞིག་གིས་ཆོས་ཀྱི་གསུང་གླེང་མཛད་པ་ཐོས་ནས་མི་འགའ་རེ་ཡོད་པ་ཡིན་ནམ་བསམ་སྟེ་ཐལ་གྱིས་ཡོངས་པས་སྐུ་གཅིག་པུར་བཞུགས་འདུག་སྐད།
དེར་སློབ་དཔོན་པདྨ་ཞལ་གཟིགས་ཤིང་ཆོས་གསུང་ཞེས་གྲགས་སོ། །དགུང་ལོ་ང་བཞི་པ་ཤིང་མོ་ཡོས་ཀྱི་ལོ་དབལ་ཞྭ་ལུའི་ཁྲི་ཐོག་ཏུ་ཕྱག་ཕེབས། གྲྭ་པ་ཉིས་བརྒྱ་ལྷག་པ་ལ་གཤེད་དམར་ལྷ་ལྔའི་སྨིན་བྱེད།
དབང་ཚད་དགུ་མཛད་ནས་སྩལ། མ་ཧའི་མཆོད་པའི་དུས་གཏོར་ཡང་བར་སྐབས་སུ་ཆག་ཏུ་ཉེ་བ་བྱུང་བས

ཆེད་ཀྱིས་སྔ་སྲོལ་ཉམས་པ་གསོས་ཏེ་ལེགས་པར་བཅུགས། དེ་སྐབས། རྒྱལ་བ་ཁྱབ་བདག་རྡོ་རྗེ་འཆང་ཆེན་པོ་ཉིད་ནས་བཟུང་བུ་སྟོན་ཐམས་ཅད་མཁྱེན་པ་ཡབ་སྲས་ཀྱིས་གཙོ་མཛད། བདག་གི་བླ་མ་རྗེ་བཙུན་གཉིས་སྤངས་ཞབས་ཀྱི་བར་དུ་བྱོན་པའི་རྩ་བ་དང་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ།
ཁྲོ་བོའི་དཔའ་བོ་དཔལ་གཤིན་རྗེ་གཤེད་ཀྱི་ལུང་། དཔལ་ཞྭ་ལུ་གསེར་ཁང་གི་གདན་ས་བཅུ་གསུམ་པ་ཤཱཀྱའི་དགེ་སློང་རྡོ་རྗེ་འཛིན་པ་དཔལ་དུས་དགྲ་ནག་པོ་མ་ཧེའི་ཞལ་གྱིས་བརྟུལ་ཞུགས་གྲུབ་པའི་ཡི་གེ།
སྲིང་བ་གསུམ་ན་གནས་ཤིང་ཕྱུ་གའི་འབྱུང་ཕོ་མི་དང་མི་མ་ཡིན་པ་རྣམས་ལ་ཟློ་བ། ཞེས་སོགས་ཀྱི་སྒོ་ཡིག་བཀའ་ཤོག་མཛད་ནས་དངོས་གཞིའི་དུས།
རྗེ་ཉིད་ཀྱིས་དམ་ཅན་ཆོས་རྒྱལ་ཡབ་ཡུམ་ལ་བཀའ་བསྒོ་མཛད་པའི་ཚེ་ཞལ་རས་ཐམས་ཅད་དམར་སྦུག་ཏུ་གྱུར། ཞལ་བརྙལ་གྱི་དབུ་གཙུག་ཏུ་ཕྱག་གི་རྡོ་རྗེ་བཞག་ནས་རྩ་བརྒྱུད་བླ་མའི་མཚན་ནས་བརྗོད།
བསྟན་འགྲོའི་ཕན་བདེ་སྤེལ་ཞིང་དགྲ་བཤེགས་ཚར་གཅོད་པའི་དམ་བསྒྲགས་གནང་བས། དེར་འཁོར་བའི་ཁྲོམ་ཐམས་ཅད་བྲེད་ཅིང་སྐྱི་གཡའ་བར་གྱུར། ཞྭ་ལུང་ལ་ཤིན་ཏུ་སྡང་བའི་དགྲ་ཞིག་དེ་ཀའི་མོད་ལ་ཁ་ནས་ཁྲག་སྐྱུགས་ཏེ་ཤི།
དེ་ལྟ་བུའི་ཆོ་འཕྲུལ་མཐོང་བས་ལོ་རྒྱུན་མང་པོའི་བར་ལ་ཞྭ་ལུ་པའི་ཆོས་གཉིས་འཕྲོག་འདོད་པ་སོགས་ཀྱི་སྡེ་པ་ཡས་ཕྱིན་ཐམས་ཅད་སྙིང་ལྐོག་མར་བྲོས་ནས་གཙེར་བ་བྱེད་ནུས་པ་མ་བྱུང་ངོ་།
དེ་ནས་རི་ཕུག

ཆོས་ཀྱི་ཕོ་བྲག་དུ་གསུང་ངག་སློབ་བཤད་དང་། བུ་ལུགས་ཀྱི་ཁྲིད་ཆེན་བཞི་དང་ཁྲིད་ཆུང་བཞི་སོགས་ཆོས་འཁོར་རྒྱ་ཆེན་པོ་བསྐོར། ལན་ཅིག་གཟིམས་མལ་སྐུ་འདྲ་རིན་པོ་ཆེའི་དྲུང་དུ་གཅིག་པུར་གསོལ་འདེབས་མཛད་ཅིང་བཞུགས་པས།
སྐུ་འདྲ་རིན་པོ་ཆེ་གཟི་མདངས་ཇེ་ཆེར་རྒྱས་ཤིང་དེའི་སྐུའི་ཆ་ཤས་ཐམས་ཅད་ལས་འོད་ཟེར་སྣ་ལྔ་འཕྲོས་ནས་བར་སྣང་ཁྱབ་པ་དང་སླར་ཚུར་འདུས། ལ་ལ་ཉིད་ཀྱི་སྐུ་ལ་ཐིམ། ལ་ལ་སྐུ་འདྲ་རང་ལ་ཐིམ་པ་ཞིག་བྱུང་སྟེ་རྗེས་སུ་གཟིགས་སྣང་ཇི་ལྟར་བྱུང་བ་ལྟར་བཀོད་པའི་བྲིས་སྐུ་ཞིག་ཀྱང་ཐུགས་དམ་རྟེན་དུ་བཞེངས་སོ།
དེ་ནས་བུ་སྟོན་ཐམས་ཅད་མཁྱེན་པའི་བསྟན་པ་ཉམས་པ་རྣམས་བསོས་ཏེ་ཞྭ་ལུའི་གདན་ས་འཇམ་དབྱངས་མཁྱེན་བརྩེའི་དབང་ཕྱུག་ལ་གཏད་ས་སྐྱོང་འདར་བས་སྤྱན་དྲངས་པ་ལྟར་འདར་སྟོད་གྲང་མོ་ཆེ་ཕྱོགས་སུ་ཕལ་ཆེར་བཞུགས་ནས་དེར་གདུལ་བྱ་བསམ་གྱིས་མི་ཁྱབ་པ་སྨིན་གྲོལ་ལ་བཀོད།
དགུང་ལོ་དྲུག་ཅུ་རྩ་ལྔ་པ་མེ་ཕོ་སྟག་གི་ལོ། ཟླ་བ་བདུན་པའི་ཚེས་བཅོ་ལྔའི་ཉིན་གཟུགས་སྐུའི་སྣང་བ་ཆོས་ཀྱི་དབྱིངས་སུ་བརྟུལ་ལོ། །སྐུ་གདུང་རིང་བསྲེལ་གྱི་སྙིང་པོ་ཅན་རིལ་པོར་བཞུགས་པའི་གསེར་གདུང་ཐོག་ཚད་ཕྱེད་གཉིས་ཙམ་སྡེ་སྲིད་འདར་བ་རིན་ཆེན་དཔལ་བཟང་དང་།
ཡུམ་ཨ་མཛེས་རྒྱལ་མོ་གཉིས་ཀྱིས་ལོ་བཅོ་ལྔའི་རིང་ལ་སྐུ་རྒྱུ་བསྒྲུབས་ནས་བཞེངས་པ་དུས་ཕྱིས་འདར་གྲང་མོ་ཆེའི་གཙུག་ལག་ཁང་ལ་མེ་སྐྱོན་ཤོར་ནས།
གསེར་གདུང་མེས་བཞེས་པའི་སྐུ་ཚག་ཏུ་དངུལ་གདུང་ཞིག་བཞེངས་ཏེ་དེང་སང་འདར་གྲང་མོ་ཆེ་ན་བཞུགས་སོ། །བརྒྱུད་འཛིན་གྱི་གཙོ་བོ

ཀ་བཞི་གདུང་དྲུག་གི་ཚུལ་དུ་བྱུང་སྟེ། ཀ་ཏ་བཞི་ནི། འཇམ་དབྱངས་མཁྱེན་བརྩེའི་དབང་ཕྱུག། ཡོལ་པ་མཁན་ཆེན་གཞོན་ནུ་བློ་གྲོས། བོད་མཁར་བ་མཻ་ཏྲི་དོན་གྲུབ་རྒྱལ་མཚན། མང་ཐོས་ཀླུ་སྒྲུབ་རྒྱ་མཚོ་དང་བཞིའོ།
གདུང་དྲུག་ནི། གཙང་སྟོད་རབ་བརྟན་དཔལ་འབར། མཁན་ཆེན་བྱམས་པ་བློ་གྲོས་རྣམ་རྒྱལ། ཞབས་དྲུང་ཆོས་དབང་རིན་ཆེན་དཔལ་གྱི་རྒྱ་མཚོ། འདྲེན་མཆོག་བློ་གྲོས་ཆོས་འཕགས། རྗེ་གཞོན་ནུ་སྟོབས་ལྡན།
མཁན་ཆེན་བསོད་ནམས་དབང་པོ་དང་དྲུག་གོ།༑ རྗེ་ཡོལ་པ་གཞོན་ནུ་བློ་གྲོས་ནི། ཡོལ་གསེར་སྡིངས་སུ། ཡབ་ནང་སོ་མཚོ་སྐྱེས་རྡོ་རྗེ་དང་། ཡུམ་ཨ་སྲས་ཨ་རྒྱལ་གྱི་སྲས་སུ་མེ་མོ་ཕག་ལ་སྐུ་འཁྲུངས།
དགུང་ལོ་བཅུ་གསུམ་པ་ལ་རྩེ་རང་མཁན་ཆེན་ནམ་མཁའ་བཀྲ་ཤིས་པའི་དྲུང་དུ་རབ་ཏུ་བྱུང་ཞིང་རྗེ་ཚར་ཆེན་དང་ཐོག་མར་མཇལ། ཉི་ཤུ་པ་ལ་སྔར་གྱི་མཁན་པོ་དེ་ཉིད་ཀྱི་དྲུང་དུ་བསྙེན་རྫོགས་མཛད།
དགུང་ལོ་ལྔ་བཅུ་ང་བཞི་པ་ལྕགས་ཕོ་འབྲུག་ལ་ཡར་ཀླུང་བཀྲ་ཤིས་ཆོས་སྡེ་བཏབ། དགུང་ལོ་བདུན་ཅུ་དོན་གསུམ་པ་ས་མོ་ཕག་ལ་གནས་དེ་ཉིད་དུ་སྐུ་གཤེགས། །༑ བོད་མཁར་བ་མཻ་ཏྲི་དོན་གྲུབ་རྒྱལ་མཚན་ནི།
ལྷ་བཙན་པོའི་གདུང་བརྒྱུད་དུ་ཡབ་བཤེས་གཉེར་བཟང་པོ་དང་། ཡུམ་བུ་འདྲེན་རྒྱལ་མོའི་སྲས་སུ་མེ་ཕོ་ཁྱི་ལོ་རོང་གཡག་སྡེའི་ས་ཆར་སྐུ་འཁྲུངས། དགུང་ལོ་བཅོ་ལྔ་ལ་འབྲས་ཡུལ་སྐྱེད་ཚལ་དུ་འབུམ་རམ་པ་ཤེས་རབ་རྒྱལ་མཚན་གྱི་དྲུང་དུ་རབ་ཏུ་བྱུང་།
དགུང་ལོ་ཉི་ཤུ་རྩ་ལྔ་པ་ལ་རྗེ་ཚར་ཆེན་དང་ཐོག་མར་མཇལ། དགུང་ལོ་སོ་དགུ་པ་ལ་ལོ་པ་སྤྱན་སྔ་ངག

དབང་ཆོས་གྲགས་ཀྱི་མཁན་པོ་མཛད་ནས་བསྙེན་པར་རྫོགས། དགུང་ལོ་དྲུག་ཅུ་རེ་གཉིས་བ་མེ་མོ་ཕག་གི་ལོ་དབོ་ཟླ་བའི་ཉི་ཤུ་གཅིག་ལ་ལོ་དགོན་པར་སྐུ་གཤེགས། །མང་ཐོས་ཀླུ་སྒྲུབ་རྒྱ་མཚོ་ནི། འཁྲུངས་ས་ཟང་ཟང་འབྲོག་གི་ཤེལ་ལུང་དུ།
ཡབ་ལྷ་མོ་ལྔ་དར་དང་། ཡུམ་སམས་མ་རྒྱལ་འཛོམས་གྱི་སྲས་སུ་ཆུ་མོ་ལུག་གི་ལོ་ལ་འཁྲུངས། དགུང་ལོ་བཅོ་ལྔ་པ་ལ་ཀུན་མཁྱེན་ལྕགས་ཐེང་པ་བྱམས་པ་བསོད་ནམས་དཔལ་བཟང་ལས་རབ་ཏུ་བྱུང་།
དགུང་ལོ་ཉི་ཤུ་རྩ་གསུམ་པ་ལ་རྗེ་ཚར་ཆེན་དང་མཇལ། དེ་རྗེས་མང་མཁར་གྱི་ས་ཆ་རང་བྱུང་ཁྲུས་ཀྱི་རྫི་དབུའི་འགྲམ་དུ་མཁན་ཆེན་སངས་རྒྱས་འོད་ཟེར་བ་ལས་བསྙེན་རྫོགས་མཛད། མཉམ་ཡོད་བྱ་རྒོད་གཤོངས་ཀྱི་མཁན་པོ་མཛད་ནས་འཆད་ཉན་རྒྱ་ཆེར་གནང་ཞིང་གཙུག་ལག་ཁང་བཀྲ་ཤིས་གསེར་ཁང་བཞེངས།
དེ་རྟིངས་སྡེ་སྲིད་འདར་ནས་ཀྱི་སྤྱན་འདྲེན་ཞུས་ཏེ་ཐུབ་བསྟན་དགེ་འཕེལ་དང་གྲང་མོ་ཆེ་སོགས་ཀྱི་ཁྲི་ལ་རིམ་གྱི་ཕེབས།
དགུང་ལོ་བདུན་དུ་དོན་བཞི་པ་མེ་ཕོ་སྤྲེའུའི་ལོ་ལ་འདར་གྱི་རི་ཁྲོད་སློབ་བཤད་ནོར་བུའི་གླིང་དུ་སྐུ་གཤེགས། ཚར་ཆེན་ཡབ་སྲས་ཀྱི་སྐབས་སོ། ། ༑ །།གསོལ་འདེབས་ལས།
བསྟན་པའི་མེ་རོ་སློང་བ་མཁྱེན་བརྩེའི་དབང་། །ཆོས་དཀོན་མཆོག་གི་ལམ་བཟང་སྟོན་ལས་མཁས། །རང་གཞན་དོན་ཀུན་ལྷུན་གྲུབ་རྒྱལ་མཚན་འཆང་། །མཚུངས་མེད་དམ་པ་གསུམ་ལ་གསོལ་བ་འདེབས། །ཞེས་སོ།
།དང་པོ། བསྟན་པའི་མེ་རོ་སློང་བ་མཁྱེན་བརྩེའི་དབང་། །ཞེས་མཁན་ཆེན་ཐམས་ཅད་མཁྱེན་པ་འཇམ་དབྱས་མཁྱེན་བརྩེའི

དབང་ཕྱུག་ནི། འཁྲུངས་ས་བོ་དོང་ཨེའི་རྫོང་ཕུན་ཚོགས་རབ་བརྟན་དུ་ཡབ་འ་ཨ་རྒྱལ་བོའི་གདུང་བརྒྱུད་རིགས་སྔགས་འཆར་བའི་གྲུབ་ཐོབ་ནམ་མཁའ་རྡོ་རྗེ་དང་། ཡུམ་རྡོ་རྗེ་རྣལ་འབྱོར་མའི་སྤྲུལ་པ་ཚེ་བརྟན་བུ་འདྲེན་ཞེས་བྱ་བ་གཉིས་ཀྱི་སྲས་སུ་རབ་འབྱུང་དགུ་པའི་ཤེང་ཕོ་སྤྲེའུའི་ལོ།
ཟླ་བ་བཞི་པའི་ཡར་ངོ་ཉི་མ་མེ་བཞིའི་འགྲུབ་སྦྱོར་ཡོད་པའི་ཉིན་ཞལ་ནས་ཨ་ཨཱ་ཞེས་པའི་སྒྲ་སྒྲོག་ཅིང་སྐུ་འཁྲུངས།
སྨྲ་མཁྱེན་ཙམ་ནས་ཉི་མ་རེ་ལ་ཐུགས་དམ་གྱི་ཐུན་རེ་ཆག་མེད་ཀྱི་ཚུལ་མཛད་ནས་ཕྱག་མཉམ་གཞག་དང་ལུས་གནད་བཅས་ནས་བཞུགས་པའི་ཉི་ཚོད་བཟུང་སྟེ་གནང་། རྟེན་གསུམ་གྱི་དྲུང་དུ་མཆོད་པ་ཆུང་ཆུང་མང་པོ་བཤམས་ནས།
ཡོན་ཆབ་འདི་ནི་སྔོ་ལ་དྭངས། །སྔོ་ལ་དྭངས་པ་བཞེས་སུ་གསོལ། །ཞལ་སྲས་འདི་ནི་རྩེ་མོ་སྙུང་། །རྩེ་སྙུང་ཆེན་པོ་བཞེས་སུ་གསོལ། །ཞེས་སོགས་མཆོད་འཕྲེང་མཛད་པ་དང་། རྗེ་སྒོ་རུམ་པ་ལ་བིར་སྲུང་སོགས་གསན་པའི་ཚེ།
།བིར་ཝ་བའི་རྣམ་ཐར་གསུངས་པ་རྣམས་ཐུགས་ལ་ཟིན་ནས། ནུབ་མོ་གཟིམས་པའི་བསྒང་ལ། སྡིགས་མཛུབ་བསྟན་པས་གངྒཱ་གྱེན་ལ་ལྡོག། ཕྱག་འཚལ་མཛད་པས་དབང་ཕྱུག་ཚལ་པར་གས།
།ཐལ་མོ་བརྡབས་པས་རྩེ་གསུམ་ཐལ་པར་སོང་། །སྔོ་ནག་འབར་བ་ཁྱེད་ལ་གསོལ་བ་འདེབས། །ཞེས་བྱ་འི་བསྟོད་པ་ཡང་གསུངས། སྐུ་གཞོན་ནུའི་དུས་ནས་སྙིང་རྗེ་ཤིན་ཏུ་ཆེ་བ་དང་། ན་བཟའ་ལང་དམར་སེར་ཁོ་ན་ལས་མི་གསོལ་ཞིང་ཞལ་དུ་དམར་སྐྱུར་གྱི་རིགས་མི་བཞེས།་དགུང་ལོ་བརྒྱད་ལ་རྗེ་སྒོ

རུམ་པ་ཀུན་དགའ་ལེགས་པས་མཁན་པོ་དང་། རུ་ཐོག་བླ་ཆེན་ནམ་མཁའ་གཟི་བརྗིད་སོགས་དགེ་འདུན་ལྔའི་དབུས་སུ་རབ་ཏུ་བྱུང་། མཚན་མཁྱེན་བརྩེའི་དབང་ཕྱུག་ཏུ་གསོལ། དེ་ནས་རུ་ཐོག་བླ་ཆེན་ཀློག་ཡིག་གི་སློབ་དཔོན་དུ་བསྟེན་ནས་རྒྱ་བོད་ཀྱི་ཡི་གེའི་རིགས་མི་འདྲ་བ་མང་པོ་དཀའ་ཚེག་མི་དགོས་བར་མཁྱེན།
དགུང་ལོ་བརྒྱད་ལ་རྗེ་ཚར་ཆེན་དང་ཡང་མཇལ། དགུང་ལོ་དགུ་ལ་ཚེ་དཔག་མེད་ལྷ་དགུའི་གཞི་བསྙེན་དང་སྒྲུབ་མཆོད་བདག་འཇུག་དང་བཅས་པ་བརྒྱ་ཚར།
ཀྱཻ་རྡོར་གྱི་སྒྲུབ་མཆོད་བརྒྱ་ཚར་སོགས་མཛད། དགུང་ལོ་བཅུ་གཉིས་ལ་སྔར་གྱི་མཁན་སློབ་ཀྱི་དྲུང་དུ་དགེ་ཚུལ་གྱིས་སྡོམ་པ་བཞེས། དེ་ནས་བོ་དོང་གི་དབེན་གནས་བདེ་གསལ་རབ་བརྟན་དུ་སྐུ་མཚམས་མཛད་ནས་མགོན་པོ་གུར་གྱི་བསྙེན་པ་སྔགས་འབུམ་ཕྲག་ལྔ་བཅུ་རྩ་དྲུག་བཟླ་བ་མཛད།
ལྷ་མོ་འོད་ཟེར་ཅན་མའི་སྒྲུབ་མཆོད་མཛད་པའི་ཚེ་མནལ་ལམ་དུ་འོད་ཟེར་ཅན་མའི་སྐུ་ནམ་མཁའི་ཁམས་ཐམས་ཅད་ཁེངས་པ་ཞིག་གཟིགས།
དགུང་ལོ་བཅོ་ལྔ་ལ་རྗེ་སྒོ་རུམ་པ་ལ་དཔལ་དུས་ཀྱི་འཁོར་ལོའི་དབང་དང་སྦྱོར་དྲུག་ཞུས་ནས་བསྒོམས་པས་ཉམས་རྟོགས་ཁྱད་པར་ཅན་འཁྲུངས། དེ་ནས་རྟ་ནག་ཐུབ་བསྟན་རྣལ་རྒྱལ་དུ་མདོ་ཕྱོགས་ཀྱི་ཐུགས་གཉེར་མཛད་པ་ལ་བྱོན་ཞིང་དགུང་ལོ་བཅུ་དགུ་པ་ལ་རྩིས་གནས་གསར་རྒྱལ་ཁང་གི་མཁན་པོའང་མཛད།
དེ་ཡན་ལ་གུར་གྱི་མགོན་པོའི་ཡི་གེ་བདུན་པ་འབུམ་ཕྲག་བརྒྱ་དང་ཉི་ཤུ་ཙམ་གྱི་བསྙེན་པ་དང་གཞན་ཡང

ལྷག་ལྷ་དུ་མའི་བསྙེན་སྒྲུབ་ཚང་དུ་འཁྱོལ་བ་གནང་། དགུང་ལོ་ཉི་ཤུ་པ་ལ་རྗེ་སྒོ་རུམ་པ་ཀུན་དགའ་ལེགས་པའི་ཞབས་ཀྱི་མཁན་པོ་དང་། ལས་ཀྱི་སློབ་དཔོན་ཚར་ཆེན་ཆོས་ཀྱི་རྒྱལ་པོ། གསང་སྟོན་རུ་ཐོག་བླ་ཆེན་ནམ་མཁའ་གཟི་བརྗིད།
གྲིབ་ཚོད་པ་དཔོན་ངག་དབང་བསྟན་པའི་རྡོ་རྗེ། ཁ་སྐོང་བ་གནས་བརྟན་སངས་རྒྱས་བཟང་པོ་སོགས་ཀྱི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་བཞེས། རྟ་ནག་ཏུ་ཐུགས་གནེར་གྱི་འཕོ་འཐུད་པ་ཙམ་གནང་སྟེ་རྗེས་སུ་སློབ་དཔོན་འབུམ་རབ་པ་ཟེར་བ་སོགས་ནས་ཐུབ་བསྟན་རྣམ་རྒྱལ་གྱི་གདན་སར་ཕེབས་དགོས་ཟེར་བའི་ཡི་གེའང་ཕུལ།
དེའི་ལན་དུ། སྔོན་གྱི་སྨོན་ལམ་ལས་འཕྲོས་མཚམས་སྦྱར་བའི།
།སྣོད་ལྡན་སློབ་མ་ནམ་བྱུང་རྗེས་སུ་འཛིན། །སྣང་ཤས་དབང་གིས་མ་དད་མི་འདོད་བཞིན། །སློབ་འཁོར་སྡུད་པའི་ཤེས་འདོད་མེ་མདོག་ལགས། །ཟེར་བ་སྐུར་པས་ཡིག་འབྲེལ་ཀྱང་བཅད་དོ།
།སྔ་ཕྱིར་ཆོས་གསན་པའི་བླ་མ་ཡང་། རྒྱལ་བ་སྒོ་རུམ་པ་ཆེན་པོ། །ཚར་ཆེན་ཆོས་ཀྱི་རྒྱལ་པོ། རུ་ཐོག་བླ་ཆེན། ལྕེ་སྟོན་པཎ་ཆེན། རྒྱ་གར་ནུབ་ཕྱོགས་པ་མ་ཎི་ཀ་ནཱ། །སྔགས་འཆང་ཆོས་སྐྱོང་བསོད་ནམས་མངའ་རིས་རིགས་འཛིན་ཆེན་པོ།
བྱང་གླིང་པ་རིན་ཆེན་བཀྲ་ཤིས་རྒྱལ་མཚན། འབྲུག་པ་གཅུང་སྨྱོན། རྒྱལ་ཡུམ་ཚུལ་ཁྲིམས་བཟང་མོ། འབྲོའི་སྔགས་འཆང་འཇམ་དཔལ་བློ་གྲོས། གནུབས་སྒོམ་སྦས

པའི་རྣལ་འབྱོར་སྨོན་ལམ་རྒྱལ་མཚན། ཤར་གླིང་པ་ཀུན་བཟང་མཐུ་སྟོབས། འཇམ་དབྱངས་ཀུན་དགའ་གྲོལ་མཆོག་སོགས་བླ་མ་སུམ་ཅུ་སོ་གཉིས་བསྟེན་ནས་གངས་རིའི་ཁྲོད་འདིར་བཀའ་མ་རུབ་པ་ཕལ་མོ་ཆེ་གསན་པར་མཛད་ཅིང་ཞལ་ནས་ཀྱང་ཇི་སྐད་དུ།
ཨ་ཧོ་སྔོན་གྱི་དམ་པ་དེ་དག་གི །དཀར་བ་དུ་མས་བོད་འདིར་བསྒྱུར་བའི་ཆོས། །སྙན་བརྒྱུད་ཕལ་ཆེར་སྟོན་གྱི་ཆུ་འཛིན་བཞིན། །མཚན་ཡང་ལྷག་མ་མེད་པའི་དབྱིངས་སུ་ཡལ།
།འགའ་ཞིག་གྲོང་ཁྱེར་རྙིང་པའི་ཁྲོན་པ་བཞིན། །དེང་སང་དུས་ན་མཚན་ཙམ་ལྷག་མར་ལུས། །གླེགས་བམ་ཕལ་ཆེར་དབུལ་པོའི་གཏེར་བཞིན་དུ། །ས་རྡུལ་ཁྲོད་ན་མུན་པའི་མལ་དུ་གཟིམས། །དམ་པའི་རྒྱལ་པོ་ཕལ་ཆེར་འདས་གྱུར་ཅིང་།
།གདུལ་བྱའི་འབངས་རྣམས་བཀའ་བཞིན་མི་བྱེད་པར། །ཐོས་བསམ་སྒོམ་པའི་ཁྲིམས་ལ་མཐོང་ཆུངས་པས། །གསུང་རབ་སློབ་དཔོན་ཁྲོས་ནས་གསུང་མི་འབྱོན། །རྒྱུ་དེས་དབང་ལུང་མན་ངག་བཤད་པའི་བཀའ།
།ཅུང་ཟད་ལུས་པའང་ཆུ་སྐམ་ཉ་བཞིན་ནམ། །ནམ་གཞུག་ཆད་པའི་མེ་ཏོག་ཇི་བཞིན་དུ། །ལྐོག་མར་སྲོད་ཕྱིན་གྱུར་པ་མ་བཟོད་ནས། །གཞན་རྐྱེན་བསྟན་ལ་དད་པ་ཆེས་ཉུང་ཞིང་། །རང་རྐྱེན་ཤེས་རབ་སྙིང་རྗེར་མི་ལྡན་པས།
།བསྟན་པ་གསལ་བའི་ནུས་པ་མ་མཆིས་ཀྱང་། །བསྟན་པའི་སེམས་ཁྲལ་ཙམ་དུ་ངས་འདིར་འབད། །དིང་སང་དཔྱོད་ལྡན་མཀས་པ་ཆེས་དཀོན་ཞིང་། །མཁས་རློམས་ཕལ་ཆེར་ཕྱོགས་རེའི་གྲུབ་མཐས་ཁེངས།
།རིས་མེད་ཆོས་ལ་དད་པའང་མ་མཐོང་ན། །མཐའ་ཡས་དམ

ཆོས་འཚོལ་བའི་སྐལ་བ་ནི། །འབྱོར་ལྡན་ཕལ་ཆེར་བླུན་པོའི་རྐང་པ་འཛིན། །འགའ་ཞིག་གྲགས་འདོད་མིག་རྒྱུའི་རྗེས་སུ་འབྲང་། །ཕལ་ཆེར་ལྟོ་གོས་བསྒྲུབས་པས་རྣམ་པར་གཡེངས། །མཁས་བླུན་འབྱེད་པའི་མིག་ལྡན་ཉིན་སྐར་མཚུངས།
།གྲོགས་དག་དལ་འབྱོར་འདི་ནི་གཡོ་བ་དང་། །སླུ་མེད་སྐྱེ་བོ་དམ་པ་འཕྲད་པ་དཀའ། །ཐུབ་བསྟན་ཉིན་བྱེད་འདི་ཡང་ནུབ་ཉེ་བས། །མྱུར་དུ་དམ་ཆོས་བཙལ་ན་མི་ལེགས་བསམ། །དེ་ཕྱིར་ཉིན་བཙན་ངལ་ཡོང་སྤངས་ཏེ།
།དེ་བཞིན་གཤེགས་པའི་བསྟན་པ་རབ་གུས་པས། །དེ་ལྟར་དཀའ་བས་དམ་པའི་ཆོས་བཙལ་ནས། །དེ་ཉིད་རྟོགས་པའི་ཐབས་ལ་འབད་འཚལ་ལོ། །ཟང་ཟིང་བདེ་སྐྱིད་འཆིང་བུས་མི་མགུ་བར།
།དད་བརྩོན་གཏོང་ཕོད་གྲུ་རྫིངས་ཆེར་བསྐྱོད་དེ། །རིས་མེད་དམ་པའི་ཆོས་ཚུལ་རྒྱ་མཚོ་ཆེར། །ཐོགས་མེད་འཇུག་པར་ནུས་པ་དེ་སུ་ཡིན། །ཞེས་གསུངས་སོ། །སྒྲུབ་པ་ཉམས་སུ་བཞེས་ཚུལ་ཡང་དགུང་ལོ་བཅུ་གསུམ་གྱི་ཐོག་ནས་ལོ་རེ་བཞིན་དུ་སྐུ་མཚམས་ཐ་ནའང་ཟླ་བ་གསུམ་ཙམ་རེ་མ་ཆག་པ་མཛད།
རྒྱུན་གྱི་ཐུགས་དམ་སྤྲོས་བཅས་ཀྱི་རིམ་པ་ལ་ཕམ་བསྡུས་སྐུ་དལ་དུས་ཐུན་བཞི་དང་། ཤིན་ཏུ་བྲེལ་ཚེ་ཐུན་གཉིས་སམ།
བླ་མ་རིན་འབྱུང་། ཚར་གསུམ་ཁུག་པ། བིར་སྲུང་ཐུན་མོང་དང་ཐུན་མོང་མ་ཡིན་པ། ནཱ་རོ་མཁའ་སྤྱོད་ཀྱི་བསྐྱེན་རྫོགས་རྣམས་ཐུན་རེ། བདེ་མཆོག་ལོ་ནག་དྲིལ་གསུམ་རེ་མོས། གསང་འདུས་མི་བསྐྱོད་པ།
གཤེད་དམར་ལྷ་ལྔ། བདེ་ཚན་རལ་གཅིག། ཕྱག་རྡོར་གཏུས་ཆེན། རྟ་མགྲིན་ཡང་གསང་། ས་ཕུར། ཕྱག་རྡོར་ཨ་ཙ། སྒྲོལ་དཀར། འོད་ཟེར་ཅན། ཚེ་དཔག་མེད། གཟུངས་གྲྭ་ལྔ

རྣམས་ཀྱི་མངོན་རྟོགས་བཟླས་དང་བཅས་པ། མཁའ་འགྲོ་ཆོས་སྐྱོང་ལ་གཏོར་བ་བསྔོ་ཐུན་བཞི། གུར་གྱི་བྲག་རྫོང་མའི་ནག་ཁྲིད། བྲུལ་གཏོར། གཏོར་མ་བརྒྱ་རྩ། ཆ་གསུམ་སོགས་ཉིན་རེའི་ཁོངས་སུ་ཆག་མེད་མཛད།
དགུང་ལོ་སོ་བརྒྱད་ཡན་ལ་ཀྱཻ་རྡོར་མན་ངག་ལུགས་ཀྱི་བདག་འཇུག་ཚར་སུམ་བརྒྱ། དུས་འཁོར་སྐུ་གསུང་ཐུགས་ཡོངས་རྫོགས་ཀྱི་བདག་འཇུག་ཚར་བརྒྱ་དང་ཉེར་བཞི། བདེ་མཆོག་ལཱུ་ཨི་པ་བརྒྱ་དང་དྲུག་ཅུ་རྩ་ལྔ།
དྲིལ་བུ་ལུས་དཀྱིལ་བརྒྱ་དང་ལྔ་བཅུ་རྩ་ལྔ། འཇིགས་བྱེད་བཅུ་གསུམ་མ་ལྔ་བརྒྱ་ལྷག་པ། རོ་ལངས་བརྒྱང་སྐོར་བརྒྱ་ཚར་གཅིག །ཕྱག་རྡོར་འཁོར་ཆེན་བརྒྱ་དང་ལྔ་བཅུ་ལྔ། ཕག་མོ་ཞལ་གཉིས་མ་བརྒྱ་དང་དྲུག་ཅུ།
ཚེ་དཔག་མེད་ཛེ་ཏཱ་རི་ཉིས་བརྒྱ་དང་བཞི་བཅུ་རྩ་གྲངས། འོད་ཟེར་ཅན་ལྷ་ལྔ་ཉིས་བརྒྱ་དང་ལྔ་བཅུ་རྩ་བརྒྱད། ཀུན་རིག་བརྒྱ་དང་བདུན་ཅུ། གཞན་ཡང་མཁའ་འགྲོ་རྒྱ་མཚོ། བདེ་མཆོག་ལྭ་བ་བཅུ་གསུམ་ལ།
དྲིལ་བུ་ལྷ་ལྔ། བོང་ཞལ་ཅན། མཻ་ཏྲི་བཅུ་གསུམ་པ། གསང་འདུས་འཇམ་རྡོར། གུར་རིགས་བསྡུས། བདག་མེད་ལྷ་མོ་བཅོ་ལྔ། གཤེད་དམར་ལྷ་ལྔ། སྒྲོལ་མ་ཕྱི་དཀྱིལ་དང་། ལུས་དཀྱིལ།
བདེ་ཆེན་རལ་གཅིག། ནཱ་རོ་མཁའ་སྤྱོད། ཕྱག་རྡོར་གཏུམ་ཆེན། མི་གཡོ་བླ་མེད། ས་ཕུར། པདྨ་དྲ་བ། ཚེ་དཔག་མེད་ལྷ་སོ་བདུན་མ། གཟུངས་གྲྭ་ལྔ། རྡོ་རྗེ་མི་འཁྲུགས་པ་ལྷ་དགུ་རྣམས་ལ་ཡང་བདག་འཇུག་ཚར་མང་པོ་སོང་ནའང་བརྒྱ་བཅུ་མ་ལོངས་པ་འདུག་གསུངས།
གཞན་ཡང་སྐྱེ་བདུན་རིལ་བུའི་སྒྲུབ་པ་མཛད་པས་སེམས་ཅན་འབུམ་ཕྲག་གསུམ་འཁོར་བ་ལས་སྒྲོལ་ཐུབ་པའི་ལུང་བསྟན་བྱུང་པ་དང་།་ས་ཁྱི་ཟླ་བ་དང་པོའི་ཞེས་བཅུའི་ནུབ་མོ་རྗེ་བཙུན་རྡོ་རྗེ་རྣལ་འབྱོར་མས་ཞལ

གཟིགས་ལུང་བསྟན་བྱུང་ཚུལ། ཀྱཻ་རྡོར་གྱི་གཞི་བསྙེན་མཛད་པའི་ཚེ་དཔལ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པས་ཞལ་གཟིགས་ཚུལ་སོགས་རྒྱས་པར་ཐུན་མོང་དང་ཐུན་མོང་མ་ཡིན་པ་རྣམ་ཐར་རྗེ་རང་ཉིད་ཀྱིས་མཛད་པ་ཡོད་པ་ལས་ཤེས་བར་བྱའོ།
དགུང་ལོ་ཉེར་དྲུག་པ་ལ་རམ་སྡིངས་མ་པ་འབྱུང་གནས་རྡོ་རྗེའི་གདན་སར་པེབས་ནས་ཆོས་འཁོར་བསྐོར་ཞིང་དེའི་ཚེ་མེ་ཏོག་གི་ཆར་དང་དགོན་པའི་ལྟག་ན་འབྲུག་བདུན་ཉལ་འདུག་ཟེར་བ་ཡང་བྱུང་།
དེ་རྗེས་སྐྲེག་ཤིང་རིན་ཆེན་སྒང་གི་གདན་ས་ཡང་བསྐྱངས་དགོན་པ་དེ་དག་དང་མྱུག་ཆོས་སྡེ་སོགས་སུ་འཆད་ཉན་དང་སྒྲུབ་མཆོད་འཛུགས་པ་སོགས་བསྟན་པའི་བྱ་བ་རྒྱ་ཆེར་མཛད།
དེ་ནས་རྗེ་ཚར་ཆེན་གྱིས་བཀའ་བཀོད་གནང་སྟེ་ཞྭ་ལུའི་ཤར་གྱི་ཆོས་ལུང་དུ་རྒྱལ་ཡུམ་དབང་མོའི་སྤྱན་སྔར་ཆོས་གསན་པར་ཕེབས། དེར་རྒྱལ་ཡུམ་དབང་མོའི་ཞལ་ནས་ཁྱེད་འབྱོན་པའི་དུས་ཡོལ།
ད་ང་རྒན་མོ་འདི་འདྲར་གྱུར་པས་ཆོས་རྒྱ་ཆེན་པོ་འཆད་མི་ཐུབ་པ་འདུག ཁྱེད་མ་འོངས་བར་ཞྭ་ལུའི་གདན་སར་ཕེབས་རྒྱུར་འདུག་པས་ངེད་ཀྱི་ཆོས་སྐྱོང་མ་འདི་གཏད་དགོས་གསུངས་ནས་ལྷ་མོའི་བཀའ་གཏད་སྩལ་ཞིང་གཞན་བུ་ལུགས་ཀྱི་དབང་ཆོས་ཁ་ཤས་གནང་།
ཞྭ་ལུ་མཐིལ་བ་དང་པོ་ཕེབས་དུས་གཡུ་ཐོག་གི་སྟེང་ནས་བྱ་རོག་གཅིག་འཕུར་ནས་རྗེ་ཉིད་ལ་བསུ་བ་བྱས། ལོག་ཕེབས་དུས་ཀྱང་རྒྱན་གོ་དབར་བསྐྱལ་བ་སོར་བྱུང་སྟེ་ཆོས་སྐྱོང་གིས་སུ་སྐྱེལ་ཞུས་པར་སྣང་དགུང་ལོ་སོ་དྲུག་པ་ལ་དཔལ་སྦུག་དགོན་པ་བཏབ།
དེ་ལོ་རི་ཕུག་ཏུ་རྗེ་ཚར་ཆེན་མཇལ་བར་ཕེབས་ནས

དེར་གསང་འདུས་རིམ་ལྔའི་ཁྲིད་དོན་གཉེར་ཅན་དབང་མ་ཐོབ་པ་མང་པོ་འདུག་པར། རྗེ་ཚར་ཆེན་གྱིས་ད་ལམ་ཁྱེད་ཀྱི་དབང་བསྐུར་མཛོད་གསུངས་ནས་ཞྭ་ལུ་པའི་གྲྭ་པ་མང་རབས་ལ་གསང་འདུས་དང་བདེ་ཆེན་རལ་གཅིག་གི་དབང་ཡང་གནང་རྗེ་ཚར་ཆེན་གྱིས་ཞྭ་ལུ་པའི་ལས་སྣེ་རྣམས་ལམ།
ངེད་སྔར་དགེ་སྦྱོར་ཞིག་ལ་སྒྲིལ་སྙམ་པ་ཡོད་ཀྱང་ཁྱེད་ཀུན་གྱིས་ནན་ཆེས་པས་འདིར་གདན་ས་ལོ་གསུམ་གྱི་རིང་བྱེད་དགོས་པ་བྱུང་།
ད་ཡང་ངེད་རང་གི་བསམ་པ་བཞིན་བྱེད་དགོས་པས་གདན་སའི་འོས་འཐུས་ཤིག་ཅེས་བཀའ་སྩལ་པས། དེར་ཐམས་ཅད་ཀྱིས་ཕྱག་ཕུལ་ནས་ད་དུང་ལོ་འགའ་དེ་སྐད་མི་གསུང་བ་ཞུ་ཞེས་ཞུས་ཀྱང་ཞལ་གྱིས་མ་བཞེས། དེ་འོ་ན་གནས་གསར་རྗེ་དྲུང་རིན་པོ་ཆེ་ལ་ཞུ་བ་མ་གཏོགས་གཞན་གདན་སའི་འོས་མེད་ཟེར།
ཞྭ་ལུ་པའི་དགེ་བཤེས་བགྲེས་པོ་སྨིན་མ་དུང་མདོག་ཅན་ནས། བཙུན་ཆུང་སྲན་རྡོག་མགོ་ཡན་ཆད་མགྲིན་གཅིག་ཏུ་བསྡེབས་ནས་རྗེ་ཉིད་ལ་ཚར་ཆེན་ཆོས་ཀྱི་རྒྱལ་པོའི་རྒྱལ་ཚབ་ཞྭ་ལུའི་མཁན་པོ་གནང་དགོས་སོ་ཞེས་ཞུ་བ་དར་དེར་དུ་བྱེད།
སྡེ་པ་རིན་སྤུངས་པས་ཀྱང་བཀའ་ཤོག་གནང་བས་རྒྱལ་ཡུམ་དབང་མོའི་སྔར་ལུང་བསྟན་གནང་བའང་དུས་ལ་བབ་པ་བཅས་ལོ་གཅིག་ཞལ་བཞེས་མཛད།
རྗེ་ཚར་ཆེན་རིན་པོ་ཆེའི་ཞལ་ནས། ངས་ལོ་གསུམ་བྱས་ཁྱེད་ཀྱིས་ལོ་གཅིག་ལས་མ་བྱས་ན་ཞྭ་ལུ་པ་ཚོས་ཕྱག་རྟེན་ཀྱང་མི་འབྱོར་རམ། ཐ་ནའང་ལོ་གསུམ་ངེས་པར་མཛོད།
དེ་ནས་བོང་ཤ་ཟ་མི་ཟ་བོང་བུའི་ཁ་སྟབས་ཀྱི་དཔེ། སྐྱིད་པོ་བྱུང་ན་ཚེ་དང་མཉམ་པ་བྱས་ནའང་ལེགས། སྡུག་པོ་བྱུང་ན་ནམ་བྱུང་དུས་ཞོར་ཐོངས། སྤྱིར་འདི་ན་བསྟན་པ་བསམ

ནས་བྱ་བ་བྱེད་ན་དགོན་ཆུང་གཞན་དང་ཡེ་མི་འདྲ། བྱེད་རྒྱུ་གང་ཡང་ཡོད་ཅིང་། འཆད་ཉན་བྱེད་ནུས་ན་སྔར་ཕན་ཁྱེད་རང་གི་དགོན་ཆུང་ཚོར་འཆད་ཉན་བྱས་ང་སྐད་སྒྲ་ནམ་མཁའ་ལ་རང་དེང་མི་འགྲོ། ལག་རྗེས་འཇོག་ཐུབ།
འཇིག་རྟེན་ནས་ཁམས་ན་སྐྱ་སེར་འདི་ཙམ་ཞིག་ནར་མེ་རིལ་མེ་གང་བྱེད་ཀྱང་རང་རེ་དབང་ཆེ། བཟའ་ཆེར་མི་བདོག་ལྟ་ཕོ་རབ་གཏམ་བཟའ་ཟེར་བ་ཡིན། གནས་གསར་པ་ཕོར་པ་ཡིན་པས། གཏམ་དགའ་མོད་ཅེས་ཞལ་བཀུར་ཡང་གསུང་།
དེ་ནས་རབ་གནས་སུ་ཕེབས་ཏེ། སླར་ཞྭ་ལུར་དགེ་སློང་རྡོ་རྗེ་འཛིན་པའི་ཆས་ཙམ་གྱིས་བྱོན་ན། ཞྭ་ལུ་བའི་གཟི་བརྗིད་ལ་གནོད་པ་འདུག་གསུང་། ཆིབས་རགས་མཆོར་ལ་མང་བ་དང་བཅས་བྱོན་པའི་ཚེ།
ཞྭ་ལུ་པའི་བླ་མ་ལས་སྣེ་ཀུན་ཡང་ཐོབ་རྒྱལ་བར་ཆིབས་བསུ་ཐབ་འཛིན་ལ་འོངས་ཏེ། དེ་ནས་རིམ་གྱི་ཚོང་འདུས་སོགས་ནས་དུང་རྒྱ་གླིང་དང་། ཞྭ་ལུ་པའི་དགེ་འདུན་མང་པོས་སེར་སྦྲེང་དང་འཕྱར་གར་འཆམས།
སྐྱེ་བོ་རྣམས་ཀྱིས་གཞས་རྒྱག་སོགས་བསུ་བའི་བཀོད་པ་བསམ་གྱིས་མི་ཁྱབ་པའི་སྒོ་ནས་གདན་དྲངས། དེའི་ཚེ་ཞྭ་ལུ་ཕྱོགས་ནས་འཇའ་སྤྲིན་དཀར་པོ་དར་ཡུག་བརྐྱངས་པ་འདྲ་བས་རྗེ་ཉིད་ལ་བསུ་བའི་ཚུལ་དུ་སྣེ་ཟུག་ཡོང་བ་དང་གཞན་ཡང་ངོ་མཚར་བའི་ལྟས་དུ་མ་བྱུང་ཞིང་།
ཟླ་བ་དྲུག་པའི་ཚེས་གཅིག་ལྷའི་བླ་མ་རྒྱལ་སར་འབྱོར་བའི་འགྲུབ་སྦྱོར་དགེ་བ་ལ། ཞྭ་ལུ་རི་མཐིལ་གྱི་དགེ་འདུན་རྒྱ་མཚོ་ལྟ་བུའི་དབུས་སུ་སེངྒེའི་ཁྲི་གཉིས་བཤམས་པ་ལ་ཡབ་སྲས་ལྷན་གཅིག་བཞུགས་ཏེ།
ཚར་ཆེན་ཆོས་ཀྱི་རྒྱལ་པོས་མེ་ཏོག་གཏོར་ཞིང་ཆོས་ཀྱི་རྒྱལ་ཚབ་ཏུ་དབང

བསྐུར་། གོས་ཆེན་གྱི་བེར་ཐུལ་དང་། སྐུ་ཆོས་ཁྱད་དུ་འཕགས་པ་སོགས་ཀྱང་གནང་ཞིང་དེའི་ཚེ་མེ་ཏོག་གི་ཆར་ཆེན་པོ་ཡང་བབས། སྡེ་བ་གནས་གསར་བ་སོགས་ཀྱི་ཁྲི་སྟོན་གྱི་བསྙེན་བཀུར་བཟང་པོའང་ཞུས། དེ་ནས་བཟུངས་ཉེ་གནས་ཕྱག་མཛོད་བློ་བཟང་ལགས་ཀྱི་ཆོས་སྡེ་ཆེན་པོའི་སྲིད་ཕྱོགས་ཁུར་བཞེས་དང་།
རྗེ་ཉིད་ནས་ཞྭ་ལུ་གནས་དགོན་གཉིས་སུ་འཆད་ཉན་གྱི་ཁུར་ཆེན་པོ་བཞེས་ཏེ། ཆོས་འཁོར་རྒྱུན་མི་ཆད་པ་ལྟ་བུ་བསྐོར།
དུས་མཆོད་ཆེན་མོའི་སྐབས་ཁམས་གསུམ་རྣམ་རྒྱལ་གྱི་ཆོ་ག་ཡང་ཆག་ཏུ་ཉེ་བས། འདི་སྐབས་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བའི་སྟེང་ནས་ས་ཆོག་མཛད་པས། དེ་ནས་བཟུངས་གར་པ་ཟབ་མཆོར་དང་བཅས་པ་ལོ་རེ་བཞིན་ཡར་འཕེལ་དུ་སོང་།
དུས་མཆོད་པ་ལ་ས་གར་མ་གཏོགས་མཆོད་གར་སོགས་སྔར་མེད་ཀྱང་རྗེ་ཉིད་ཀྱིས་གསར་དུ་བཙུགས། ཞྭ་ལུའི་གཙུག་ལག་ཁང་དང་བླ་བྲང་ཉམས་པ་རྣམས་ལ་ཞིག་གསོས་རྒྱ་ཆེ་བ་དང་།
ཁྱད་པར་ཚེ་དཔག་མེད་ཀྱི་ལྷག་ཁང་དུ་སཾགྷ་བྷ་དྲའི་ཐུགས་བཞུགས་པའི་རྒྱལ་བ་ཚེ་མཐའ་ཡས་ཀྱི་སྐུ་བྱིན་རླབས་ཅན་དེ་ཉིད་ཀྱི་མཐར་ཚེ་དཔག་མེད་ཀྱི་སྣང་བརྙན་སྟོང་རྩ་གཅིག་གིས་བསྐོར་པ་རྗེ་ཚར་ཆེན་གྱི་ཞབས་བརྟན་ལ་དམིགས་ཏེ་གསར་བཞེངས་མཛད།
གཞན་ཡང་དཔལ་སྦུག །སྡིངས་མ། མྱུག་ཆོས་སྡེ། སྲེག་ཤིང་རིན་ཆེན་སྒང་། བོ་དོང་སོགས་གནས་ངེས་མེད་རྣམས་སུའང་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ་གདུལ་བྱ་གྲངས་ཀྱི་རབ་ལས་འདས་པ་ཡང་དག་པའི་ལམ་ལ་བཀོད།
ཞྭ་ལུར་མ་ཧེ་མཆོད་པའི་ཆོས་རྒྱལ་ཡབ་ཡུམ་གྱི་ཞལ་བརྙན་ལ་བཀའ་བསྒོ

མཛད་པའི་ཚེ་དམ་ཅན་ཆོས་ཀྱི་རྒྱལ་པོ་མདོག་ཁམས་ནག་སྤྲེའུ་དཀར་པོ་དང་མཉམ་པ་ཞིག་དངོས་སུ་གཟིགས་ནས་དེ་ཝ་བཀའ་བསྒོ་མཛད། དེའང་རྗེ་ཉིད་སྔོན་བུ་སྟོན་ཐམས་ཅད་མཁྱེན་པའི་ཉེ་གནས་བླ་མ་དགེ་སློང་བསོད་ནམས་གྲུབ་ཏུ་སྐུ་སྐྱེ་བ་བཞེས་པས་སྐུ་ཚེ་འདིར་ཞྭ་ལུ་པའི་བསྟན་པའི་བདག་པོར་གྱུར།
གུ་རུ་ཆོས་དབང་གི་སྲས་པདྨ་དབང་ཆེན་དང་། སྤྲུལ་སྐུ་རཏྣ་གླིང་བ་སོགས་སུ་འཁྲུངས་པས་དུས་འདིར་རྙིང་མའི་ཆོས་ལ་འགྲོ་ཕན་དང་འཕྲིན་ལས་ཆེ།
ཇོ་ནང་འཇམ་སྒོག་ཏུ་འཁྲུངས་པས་སྐུ་ཚེ་འདིར་ཇོ་ནང་པའི་ལུགས་ལ་མཁྱེན་པ་རྒྱས། དཔལ་ལྡན་ས་སྐྱ་བའི་ཆོས་ལ་སྐུ་ཚེ་འདིར་སྦྱངས་སྟོབས་ཆེ་ཞིང་བཀའ་བབ་ཆེ་བ་ཡིན་ནོ།
།དེ་ཡང་གསན་རྒྱ་ལ་བལྟས་ནས་སྐུ་ཚེ་རང་ཆོས་གསན་པ་འདྲ་བ། བསྙེན་པའི་གྲངས་སོང་བ་ལ་བལྟས་ནས་སྐུ་ཚེ་རང་མཚམས་བཅད་ནས་བསྙེན་པ་བཏང་བ་འདྲ་བ། སྒྲུབ་མཆོད་སོང་བ་ལ་བལྟས་ན་སྐུ་ཚེ་རང་ཆོ་ག་མཛད་པ་འདྲ་བ།
དབང་སྐུར་དང་འཁྲིད་བསྐྱངས་པ་ལ་བལྟས་ན་སྐུ་ཚེ་རང་དེ་དང་དེ་མཛད་པ་འདྲ་བ། རྩོམ་པ་དང་གླེགས་བམ་བཞེངས་པ་ལ་བལྟས་ན་སྐུ་ཚེ་རང་ཡི་གེ་འབྲི་ཞིང་བཞུགས་པ་འདྲ་བ་ཡོད་དོ།
།དགུང་ལོ་བཞི་བཅུ་ཞེ་ལྔ་པ་ས་ཕོ་འབྲུག་གི་ལོ་ཞིང་འདིའི་མཛད་པ་ཕལ་ཆེར་རྫོགས་ནས་བོ་དོང་དུ་ཕེབས།་དེར་ཧོར་ཟླ་ལྔ་པའི་ཚེས་བཅོ་ལྔ་ལ་མཁའ་འགྲོ་མ་ཁ་དོག་སྣ་ལྔ་སོ་སོའི་སྐུ་མདོག་དང་མཐུན་པའི་སེང་གེའི་ཆིབས་པ་དངོས་སུ་འཁྲིད་ནས་སྤྱན་འདྲེན་པར་བརྩམས་པ་ན་བུ་སློབ་ཀུན་གྱིས་གསོལ་བ་བཏབ

པས་མཁའ་འགྲོ་མ་རྣམས་སློག་ཡོད་གསུངས་ནས་ཡིད་གསོ་བ་མདད་ཀྱང་སླར་ཟླ་བ་དེའི་ཉི་ཤུ་གཅིག་ལ་དཱུ་ཀི་མ་རྣམས་ཀྱི་ཚོགས་དཔོན་ལ་གདན་དྲངས་ཏེ་པདྨ་འོད་ཀྱི་ཕོ་བྲང་དུ་གཤེགས་སོ། །སྐུ་གདུང་རིན་པོ་ཆེ་རི་ཕུག་གི་བྱང་ངོས་རྒྱལ་བ་ཆོས་རྫོང་དུ་གདན་དྲངས་ཏེ་བྱང་གླིང་འཇམ་པའི་དབྱངས་རིན་ཆེན་བཀྲ་ཤིས་རྒྱལ་མཚན་གྱི་ཞུགས་འབུལ་རྡོ་རྗེ་འཇིགས་བྱེད་ཀྱི་ཆོ་གའི་སྟེང་ནས་མཛད་སྤུར་ཁང་གི་ཐབ་རོ་ལ་མཆོད་རྟེན་ཁང་བརྩེགས་བཞེངས་བ་ད་ལྟ་བཞུགས།
ཁང་བརྩེགས་འདི་ལ་ཞིག་གསོས་ཞབས་ཏོག་བྱས་ན་ཞྭ་ལུའི་འོང་སྟོད་ལ་སེར་བ་མི་ཡོང་བ་ཞིག་ཡོད། གསུང་ལས་འཁྲུངས་པའི་སློབ་མ་ཐུགས་ཀྱི་སྲས་གསུམ་དུ་གྲགས་པ་མཁན་ཆེན་བསླབ་གསུམ་རྒྱལ་མཚན།
སྔགས་འཆང་བསོད་ནམས་ཆོས་འཕེལ། དབོན་རིན་པོ་དབང་ཕྱུག་རབ་བརྟན་དང་གསུམ་མོ། གཞན་ཡང་འཕགས་མཆོག་བྱམས་པ་བསྐལ་བཟང་། གནུབས་སྒོམ་སྦས་པའི་རྣལ་འབྱོར།
རྭ་ཆེན་བསོད་ནམས་རྒྱལ་མཚན། ཐུབ་བསྟན་མཁན་ཆེན་བྱམས་པ་རབ་བརྟན། བྲག་དམར་མཁན་ཆེན། དབལ་སྒང་ལོ་ཙཱ་བ་ངག་དབང་ཆོས་ཀྱི་རྒྱ་མཚོ། རིན་ལྡིང་སློབ་དཔོན་ལྷ་མཆོག་པ། ལྕེའི་སྔགས་འཆང་དོན་ཡོད་རྡོ་རྗེ།་ཆོས་རྗེ་དགོས་ལུང་བ་ཡབ་སྲས།
ཆོས་རྗེ་འུག་པ་ལུང་བ་སོགས་མཁས་གྲུབ་ཀྱི་སྐྱེས་བུ་དམ་པ་མང་དུ་བྱུང་ངོ་། །༑ །། མཁན་ཆེན་བསླབ་གསུམ་རྒྱལ་མཚན་དཔལ་བཟང་པོ་ནི། འུ་ཡུག་སྡིངས་མ་དང་ཁད་ཉེ་བའི་ས་ཆར།
ཡབ་རྒྱ་ལྷག་དང་། ཡུམ་སྒྲོལ་མ་ཞེས་བྱ་བ་གཉིས་ཀྱི་སྲས་སུ་མེ་ཕོ་ཁྱིའི་ལོའི་ཚེས་བཅུ་བཞིཞིག་ལ་སྐུ

འཁྲུངས་། མཚན་མཚོ་རྒྱལ་ཞེས་བཏགས། ཆེར་གྱུར་པ་ན་རམ་སྡིངས་མ་བའི་མཁན་པོ་དྲུང་པ་འགའ་ཚེ་བའི་སྤྱན་སྔར་རབ་ཏུ་བྱུང་། མཚན་བསླམ་གསུམ་རྒྱལ་མཚན་ཞེས་གསོལ། །དེ་ནས་འབྲས་ཡུལ་སྐྱེལ་ཚད་དུ་མཚན་ཉིད་ཀྱི་ཐུགས་གཉེར་མཛད་ཅིང་བཞུགས་པའི་ཚེ་སྐུ་ཚེ་སྔ་མའི་སྦྱངས་སྟོབས་ཀྱིས་རླུང་དབུ་མར་ཚུད་པའི་རྟགས་སྣང་བྱུང་སྟེ།
དེའང་ནམ་མཁའ་ལ་མིའི་རྒྱུ་མར་འབྲེལ་བའི་དོན་སྙིང་འཕྱང་ཕྲུལ་བྱེད་པ་དང་།
དེ་དག་ལ་སྦྲང་བའི་ཚོགས་འདུབ་འདྲ་བ་ཞིག་ལ་ཞིབ་ཏུ་བརྟག་ཚེ་སངས་རྒྱས་བྱང་སེམས་ཀྱི་གཟུགས་དུ་མཐིམ་འགྲོ་བ་རྒྱུན་དུ་གཟིགས། དེ་ལ་ཐུགས་ཡེངས་ནས་ཆོས་སྤྱོད་བསྐུལ་འཕྲོ་ཆད་པས་གྲྭ་པ་རྣམས་ན་རེ།
དབུ་མཛད་བསླབ་གསུམ་པ་ཆོས་སྤྱོད་བསྐུལ་འཕྲོ་ལ་ཡེངས་འགྲོ་བ་འདི་འདྲ་ཅི་ཡིན་ནམ་ཟེར་སྐད། ལན་ཅིག་སྟོན་པོ་བསོད་སྙོམས་ལ་འུ་ཡུག་ཕྱོགས་ལ་བྱོན་པས་རྗེ་མཁྱེན་བརྩེའི་དྲུང་སྡིངས་མ་དགོན་པ་ན་བཞུགས་པ་དང་མཇལ་ནས་མི་ཕྱེད་པའི་དད་པ་ཐོབ།
མདོ་ཕྱོགས་ཀྱི་ཐུགས་གཉེར་གྱི་འཕྲོ་ཡང་བཤོལ་ཏེ་བླ་མའི་ཕྱག་ཕྱིེར་ཁྲིད་པ་ཞུས་ནས་བཀའ་བཞིན་སྒྲུབ་པའི་མོས་གུས་ཆེན་པོས་མཆོད་དེ་སྲས་ཀྱི་ཐུ་བོར་གྱུར་ཏོ།
།རྗེ་མཁྱེན་བརྩེའི་དྲུང་ཞིང་གཤེགས་པའི་ལོ་རྟིང་མ་ས་མོ་སྦྲུལ་གྱི་ལོ་ཉིད་ཀྱི་དགུང་ལོ་བཞི་བཅུ་ཞེ་བཞི་པ་ལ་བོ་དོང་བྱ་གཤོངས་སུ་འཇམ་དབྱངས་སངས་རྒྱས་རྒྱལ་མཚན་གྱིས་མཁན་པོ་མཛད་ནས་བསྙེན་པར་རྫོགས།
ཡོན་བདེར་བོ་དོང་ཨེའི་མཁན་པོའི་གདན་སར་ཡང་ཕེབས། དགུང་ལོ་ལྔ་བཅུ་གཉིས་པ་མེ་མོ་གླང་གི་ལོ་སྨིན་དྲུག་ཟླ་བའི་ཚེས

གསུམ་གྱི་ནམ་གུང་ཙམ་ལ་བོ་དོང་གི་སྒྲུབ་སྡེར་སྐུ་གཤེགས། །མཐུ་སྟོབས་ཀྱི་དབང་ཕྱུག་སྔགས་འཆང་བསོད་ནམས་ཆོས་འཕེལ་ནི། འཁྲུངས་ས་ཤངས་ཀྱི་མདོག་ལངས་ཡུལ་སྐྱིད་པའི་ལྗོངས་སུ་ཡབ་འབྲུའི་སྔགས་འཆང་ཀུན་དགའ་རིན་ཆེན་དང་།
ཡུམ་འབར་ར་བའི་བཙུན་མ་ཆོས་འཛོམས་རྒྱལ་མོ་བྱ་བ་གཉིས་ཀྱི་སྲས་སུ་མེ་མོ་ཕག་གི་ལོ་ལ་སྐུ་འཁྲུངས། དགུང་ལོ་བཅུ་གཅིག་པ་ལ་མྱུག་ཏུ་འཇམ་དབྱངས་བསོད་ནམས་དཔལ་འབྱོར་བའི་དྲུང་དུ་དགེ་བསྙེན་གྱི་བརྟུལ་ཞུགས་ནོས།
མཚན་བསོད་ནམས་ཆོས་འཕེལ་ཞེས་གསོལ། བཅོ་བརྒྱད་པ་ལ་གསེར་མདོག་ཅན་དུ་པཎ་ཆེན་གྲགས་པ་ཐོགས་མེད་ཀྱི་སྤྱན་སྔར་ཚིགས་སྡམ་དགེ་ཚུལ་བསྒྲུབ། ཉི་ཤུ་རྩ་བརྒྱད་པ་ལ་གསེར་མདོག་ཅན་གྱི་མཁན་པོ་དགེ་འདུན་ཉི་མ་དང་།
ལས་སློབ་གྲགས་པ་ཐོགས་མེད་སོགས་དགེ་འདུན་བཅུ་ཕྲག་གཅིག་གི་དབུས་སུ་བསྙེན་པར་རྫོགས། དགུང་ལོ་སོ་གསུམ་ནས་བཟུངས་ཀུན་མཁྱེན་མཁྱེན་བརྩེའི་དབང་ཕྱུག་གི་ཞབས་འབྲིང་དུ་བཞགུས་ནས་སྲས་ཀྱི་ཐུ་བོར་གྱུར།
དེ་ནས་བོ་དོང་རྟ་རའི་གདན་ས། ལྷ་ས་ནོར་བུ་ཆོས་གླིང་། འདར་གྲངས་ཆེན་སོགས་ཀྱི་གདན་ས་བསྐྱངས། དགུང་ལོ་བདུན་ཅུ་དོན་བདུན་པ་ཆུ་མོ་ཡོས་ཀྱི་ལོ།
རྒྱལ་གྱི་ཟླ་བའི་ཚེས་བཅུ་གཉིས་ཀྱི་ཐོ་རེངས་དཔལ་ལྡན་གྲང་མོ་ཆེའི་བླ་བྲང་ཆོས་དབྱིངས་དཀར་པོར་ངོ་མཚར་བའི་ལྟས་དང་བཅས་ཏེ་ཞིང་བརྗེ་བའི་ཚུལ་བསྟན་ཏོ། །མཁྱེན་བརྩེ་ཡབ་སྲས་ཀྱི་སྐབས་སོ།
།༑ གཉིས་པ་ནི། ཆོས་དཀོན་མཆོག་གི་ལམ་བཟང་སྟོན་ལ་མཁས། ། ཞེས་བྱུང་བས་ཆོས་རྗེ་ཆུ་མིག་ཁ་པ་དཀོན

མཆོག་དཔལ་བཟང་པོ་ནི། འཁྲུངས་ས་གྲིབ་འདར་སྨད་པ་ཡིན། རྡོ་རྗེ་འཆང་མཁྱེན་རབ་ཆོས་རྗེ་སོགས་ཡོངས་འཛིན་དམ་པ་མང་པོའི་ཞབས་ལ་གཏུགས་ནས་མདོ་རྒྱུད་ཀྱི་ཆོས་ལ་ཐོས་བསམ་མཐར་ཕྱིན་པ་མཛད་ཅིང་། རི་ཕུག་ཏི་བྱང་གླིང་ཆུ་མིག་གི་ཉེ་ལོགས་སུ་སྐུ་མཚམས་བཅད་ནས་སྒྲུབ་པ་ཡུན་རིང་པོའི་བར་དུ་མཛད་པས་ཐུགས་དམ་རྟོགས་པ་མཐར་འཁྱོལ།
སྐུ་ཚེའི་མཇུག་ལ་འཆད་སྤེལ་སོགས་ཀྱང་རྒྱུན་རིང་བ་མཛད་གདའ་ཞིང་མ་ཧཱ་མ་ཡའི་སྒྲུབ་དཀྱིལ་གྱི་ལྷན་ཐབས་སོགས་གསུང་རབ་འགའ་རེ་ཡང་ཡོད་པར་གྲགས་སོ།།གསུམ་པ་ནི།
རང་གཞན་དོན་ཀུན་ལྷུན་གྲུབ་རྒྱལ་མཚན་འཆང་། །ཞེས་བྱུང་པས་ཆོས་རྗེ་འབྲོག་ཁང་པ་དོན་གྲུབ་རྒྱལ་མཚན་ནི།
མཁྱེན་རབ་རྗེའི་ཞབས་ཀྱང་ཟིན་ཅིང་། ལྷག་ཏུ་རྗེ་དབོན་རྒྱལ་བ་སོགས་ཀྱི་དངོས་སློབ་ཀྱི་གཙོ་བོ་ཡིན་པ་དང་། གསང་སྔགས་རབ་འབྱམས་པ་ཆེན་པོ་ཡིན་ཞེས་གྲགས། རྡོ་རྗེ་འཇིགས་བྱེད་དང་གཤེད་དམར་སོགས་བསྒྲུབས་པས་ཞལ་གཟིགས་ཤིང་ནུས་མཐུ་ཤིན་ཏུ་ཆེ་བ་བྱུང་ལ།
རི་ཕུག་གི་གཟིམས་ཁང་ཤར་ཆེན་གྱི་གཡབ་ཏུ་བུ་སྟོན་བཀའ་འབུམ་སོགས་དབང་ལུང་མང་པོ་ཉིན་ཞག་དུ་མའི་བར་ལ་གནང་། སློབ་མའི་གཙོ་བོ་བྱང་གླིང་རྗེ་རིན་ཆེན་བཀྲ་ཤིས་རྒྱལ་མཚན་དང་ཆོས་རྗེ་བསོད་ནམས་དཔལ་འབྱོར།
སྐུ་ཞང་བཀྲ་ཤིས་རྒྱལ་མཚན་སོགས་ཡིན་ཞིང་། འཇིགས་བྱེད་ཀྱི་ཡིག་ཆ་མཛད་པ་སོགས་གསུང་རྩོམ་ཁ་འཐོར་བཞུགས་པ་དག་ཀྱང་སྣང

ཞིང་རྗེ་འདི་ཉིད་ཀྱི་ཞྭ་ལུ་གྲང་ཆེན་པ་དང་དེ་རྗེས་དཀར་པོ་གྲྭ་ཚང་བའི་བླ་མ་ཡང་མཛད་པ་ཡིན་ཞེས་གྲག་གོ། །།གསོལ་འདེབས། འདུལ་བའི་བསྟན་པས་འགྲོ་རྣམས་བསྐལ་བཟང་སྦྱོར། །བྱང་གླིང་བཀྲ་ཤིས་བསྟན་པའི་རྒྱལ་མཚན་བཟུང་།
།རིགས་ཀུན་ཁྱབ་བདག་དབང་ཕྱུག་རབ་བརྟན་རྗེ། །མཚུངས་མེད་དམ་པ་གསུམ་ལ་གསོལ་བ་འདེབས། །ཞེས་སོ། །དང་པོ་ནི། འདུལ་བའི་བསྟན་པས་འགྲོ་རྣམས་བསྐལ་བཟང་སྦྱོར། །ཞེས་ཆོས་རྗེ་གནས་བརྟན་བསྟན་པ་བཟང་པོའི་ཞལ་སྔ་ནས་ནི།
གཞི་ཚུལ་ཁྲིམས་རྣམ་པར་དག་པ་དང་ལྡན་པའི་སྒོ་ནས། རྡོ་རྗེ་འཆང་མཁྱེན་རབ་ཆོས་རྗེའི་དངོས་སློབ་འདུལ་འཛིན་དགེ་སློང་ཆོས་ལེགས་པ། མཁན་ཆེན་རིག་འཛིན་རྒྱལ་པོ།
ཆོས་རྗེ་དབོན་རྒྱལ་བ་སོགས་ཡོངས་འཛིན་དུ་མ་བསྟེན་ནས་མདོ་སྔགས་མཐའ་དག་ལ་མཁས་པར་མཛད། ཁྱད་པར་རྣལ་འབྱོར་རྒྱུད་ཀྱི་དེ་ཁོ་ན་ཉིད་བཅུའི་གནས་ལ་ཕ་རོལ་དུ་སོན་པས་རྡོ་རྗེ་སློབ་དཔོན་ཆེན་པོའི་གོ་འཕང་མཆོག་ལ་གཞོལ་བ་ཡིན་ཏེ།
བསྟོད་པ་ལས་ཀྱང་། སངས་རྒྱས་བསྟན་པའི་གངས་རི་ལ། །གནས་བཅས་སྡོམ་གསུམ་ལུས་སྟོབས་རྒྱས། །རྒྱུ་སྡེའི་མཆེ་སྡེར་བཟང་པོ་ཅན། །སྨྲ་བའི་སེང་གེ་དེ་ལ་འདུད།
།ཅེས་བསྔགས་པ་དོན་དང་ལྡན་པ་ཞིག་གོ། དེ་ཡང་གཙོ་བོར་ཆོས་གྲྭ་ཆེན་པོ་དཔལ་འཁོར་སྡེ་ཆེན་དུ་རིན་ལྡིང་གྲྭ་ཚང་གི་གདན་ས་བསྐྱངས་ནས་ཡོ་གའི་འཆད་ཉན་སོགས་འཕྲིན་ལས་རྒྱ་ཆེ་ལ་རྒྱུན་རིང་བ་བྱུང་ཚུལ་ཡོད་དོ།།
༑ །།གཉིས་པ་ནི། བྱང་གླིང་བཀྲ་ཤིས་བསྟན་པའི་རྒྱལ་མཚན་བཟུར། །

ཞེས་འབྱུང་བས། འཇམ་པའི་དབྱངས་བྱང་གླིང་བ་ཆེན་པོ་རིན་ཆེན་བཀྲ་ཤིས་རྒྱལ་མཚན་དཔལ་བཟང་པོའི་རྣམ་ཐར་མཛད་པ་ཟུར་ཙམ་ཞིག །རྗེ་ཉིད་ཀྱི་བཀའ་འབུམ་རིན་པོ་ཆེའི་དཀར་ཆག་མཁས་པའི་མགུལ་རྒྱན་བསམ་འཕེལ་ནོར་བུའི་འཕྲེང་བ་ཞེས་བྱ་བ་ན་བཀོད་འདུག་པས་འདིར་དེ་ཁོ་ན་བྲི་བར་བྱའོ།
།བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །རིན་ཆེན་གྲུབ་པའི་བསྟན་པའི་ཁང་བཟང་མཆོག །བཀྲ་ཤིས་འདོད་དགུའི་ནོར་བུའི་ཡོངས་གང་རྩེར།
།བཤད་སྒྲུབ་རྒྱལ་མཚན་འཛིན་ལ་ཟླ་བྲལ་བ། །དཔལ་ལྡན་ཡོངས་འཛིན་བཟང་པོ་ཁྱོད་ཕྱག་འཚལ། །གང་གི་མཁྱེན་པའི་འོད་ཟེར་འབུམ་ཕྲག་གིས། །ཐུབ་དབང་གསུང་རབ་པད་ཚལ་བྱེ་བ་ལས།
།གྲུབ་གཉིས་ཅི་འདོད་སྩོལ་བའི་ལེགས་བཤད་བཅུད། །གླེགས་བམ་གཅིག་ཏུ་གུས་པས་བཀའ་བསྡུ་བགྱི། །དེ་ལ་འཕགས་པའི་གནས་བརྟན་ཆེན་པོ་ནགས་ན་གཉིས་ཉིད་སྙིགས་དུས་ཀྱི་བསྟན་པ་དང་འགྲོ་བ་ལ་བརྩེ་བའི་ཐུགས་ཀྱིས་བསམ་པ་བཞིན་དུ།
མཁས་གྲུབ་ཆེན་པོ་མགོན་པོ་རྒྱལ་མཚན་དང་། དེའི་དཔོན་པོ་ཆོས་རྗེ་རིན་ཆེན་རྒྱལ་པོ་སོགས་བསྟན་པའི་བདག་པོ་རིམ་པར་བྱོན་པའི་བརྒྱུད་དུ་དཔལ་ཞྭ་ལུ་རི་ཕྱག་གི་དགོན་སྨད་བྱང་གླིང་ཞེས་བྱ་བའི་ཁྱིམ་དུ་བྱའི་ལོ་ལ་སྐུའི་བཀོད་པ་བསྟན།
གཞོན་ནུ་ཉིད་ནས་བྱིས་པའི་སྤྱོད་པ་རིང་དུ་སྤངས་ཏེ། རྒྱལ་བའི་བསྟན་པའི་སྙིང་པོ་ཀུན་མཁྱེན་བུ་སྟོན་ཆེན་པོའི་རིང་ལུགས་དྲི་མ་མེད་པ་རྩོད་དུས་ཀྱི་རྡོ་རྗེ་འཆང་མཁྱེན་རབ་ཆོས་རྗེའི་བརྒྱུད་སྲོལ

འཛིན་པ་དཔལ་ལྡན་དཀར་པོ་གྲྭ་ཚང་གི་གྲྭ་པ་མཛད། དེའི་རྒྱུ་མཚན་གྱིས་དབུ་སྐྲ་གཙུག་ཕུད་འབུལ་བ་དང་། སོ་ཐར་གྱི་ཚིགས་སྔ་མ་སོགས་སྐུ་ཞང་བསོད་ནམས་མཆོག་གྲུབ་ཀྱི་དྲུང་དུ་བཞེས་སམ་སྙམ། ངེས་གསལ་ནི་མ་མཐོང་།
གང་ལྟར་གཞི་ཚུལ་ཁྲིམས་རྣམས་དག་རྒྱན་དུ་བཞེས་ཏེ། མཚན་རིན་ཆེན་བཀྲ་ཤིས་རྒྱལ་མཚན་དཔལ་བཟང་པོར་གསོལ་ལོ། །བསྟན་པ་དང་སེམས་ཅན་གྱི་དོན་དུ་ཐུགས་ཀྱི་གོ་ཆ་ཆེན་པོ་བསྐྱེད་དེ་ཉིན་མཚན་ཐོས་བསམ་སྒོམ་པ་ལས་ཅུང་ཟད་ཀྱང་མི་གཡེལ་བ་མཛད།
དུས་མཆོད་ཆེན་མོ་དང་བཅོ་ལྔ་ཚེས་གཉིས་ཀྱི་ཟན་ཚུལ་སྐམ་པོ་ལ་བཞེས་ཐུགས་མཛད་ནས་ཀྱང་ཐུགས་གཉེར་ལ་རྩེ་གཅིག་ཏུ་བཞགུས་སོ། །དྲུང་ཆེན་གྲང་ཁ་དཀར་པོ་བ་དང་མཉམ་དུ་བཞུགས་པས།
ཁྱེད་ཀྱི་ཉལ་ལུགས་དང་ངའི་སློབ་གཉེར་ལ་བརྩོན་ལུགས་འདིས་མ་འོངས་པ་ན། ཁྱེད་ཀྱི་སྔས་མགོར་ངས་དྲིལ་བུ་སིལའང་ཟེར། ཆོ་ག་གཏོང་དགོས་པ་འདྲ་གསུངས་པས།
ཁོ་ཁྲོས་སྐད་དོ། །བེམ་པོ་མང་པོ་བསྒྲིགས་ནས་དེ་ལ་སློབ་མའི་ཚབ་མཛད་དེ་སྒྲུབ་པའི་ལྷ་འགོད་པའི་ཕྱག་རྒྱ་སྦྱོང་བ་སོགས་མཛད། སྐུ་ཞང་གྲུབ་པའི་དབང་ཕྱུག་རིན་ཆེན་བསོད་ནམས་མཆོག་གྲུབ་དཔལ་བཟང་པོ།
ཆོས་རྗེ་སྒོག་ལུང་པ་བཀྲ་ཤིས་དཔལ་འབྱོར། ཆུ་མིག་ཁ་པའམ། གྲིབ་འདར་སྨད་པ་ཆོས་རྗེ་དཀོན་མཆོག་དཔལ་བཟང་། འབྲོག་ཁང་པ་དོན་གྲུབ་རྒྱལ་མཚན། རིན་སྡིངས་པ་བསྟན་པ་བཟང་པོ། །ལྷ་བོ་སློབ་དཔོན་སྲད་དགོན་སྟོད་པ་བསོད་ནམས་དཔལ་འབྱོར་སོགས་བསྟེན་ནས་བུ་ལུགས་ཀྱི་དབང་ལུང་གསན

བསམ་མཐར་ཕྱིན་པ་མཛད། བཀའ་ལས། ཁྱེད་ཚོང་གཅིག་པུ་ལ་དབང་ཆོས་ཞུས་ཆོག་པ་འདི་ལས་སླ་བ་ཨེ་འདུག །ངས་སྲད། ཉང་སྟོད་ཀྱི་ས་ཆར་རླུང་དང་ཁ་ཆར་སོགས་ལ་མ་འཛེམ་པར། རྒྱབ་ལ་ཁྲེལ་པོ་འཁུར་ནས་ཆོས་འདི་ཚོ་ཆད་དོགས་རྩད་བཅད་ནས་ཞུས་པ་ཡིན་གསུང་ངོ་།
།གཞན་ཡང་ཞྭ་ལུ་མཁན་ཆེན་རྡོ་རྗེ་འཆང་ཚར་ཆེན་ཆོས་ཀྱི་རྒྱལ་པོ་དང་། ཐམས་ཅད་མཁྱེན་པ་མཁྱེན་བརྩེའི་དབང་ཕྱུག །ངོར་ཨེ་ཝཾ་ཆོས་ལྡན་གྱི་མཁན་པོ་འཇམ་པའི་དབྱངས་དཀོན་མཆོག་ལྷུན་གྲུབ་རྣམས་ལ་ཆོས་གསན།
བསྙེན་རྫོགས་ཀྱང་རྗེ་དཀོན་མཆོག་ལྷུན་གྲུབ་པ་ལ་བཞེས་སམ་སྙམ། དེར་མ་ཟད་ཤར་ཁང་པ་ཤེས་རབ་རྒྱལ་མཚན། རྗེ་བཙུན་སངས་རྒྱས་སེང་གེ། མཁན་ཆེན་དཀོན་མཆོག་དཔལ་ལྡན།
རྟོགས་པའི་མངའ་བདག་ལ་ཕྱི་རྟོགས་ལྡན་པ་རྣམས་ལའང་ཆོས་གསན་ནོ། བཀའ་ལས། ངས་ངོར་དུ་རྗེ་དཀོན་མཆོག་ལྷུན་གྲུབ་ལ་ལམ་འབྲས་ཞུས་དུས། སེམས་ངོ་ཤེས་པ་ཙམ་ནི་བྱུང་།
ཕྲ་ཞིང་ཕྲ་བ་ནི་ལ་ཕྱི་རྟོགས་ལྡན་པའི་བཀའ་དྲིན་ཡིན་གསུང་ངོ་། པ་རྣམ་འཕགས་རྒྱལ་དགོན་པར་ལ་ཕྱི་རྟོགས་ལྡན་པའི་གདན་ས་ཡང་མཛད། དེའི་དུས་སུ་ཡང་སྐུ་མཚམས་ཁོ་ན་མཛད། གྱེང་འོག་ཐམས་ཅད་དཀྱིལ་འཁོར་དང་མཆོད་རྟེན་གྱི་ཐིག་གིས་བསྐངས་སོ།
རྗེ་བཙུན་ཐམས་ཅད་མཁྱེན་པ་དཔལ་ལྡན་ཀུན་དགའ་གྲོལ་མཆོག་ལས་སྦྱོར་བ་ཡན་ལག་དྲུག་ལ་སོགས་པ་གསན་པ་སོགས་མདོར་ན་སྔ་ཕྱིར་བླ་མ་དམ་པ་མང་དུ་བསྟེན་ནས་གསན་པ་རྒྱ་མཚོའི་ཕ་རོལ་དུ

གསན་པ་མཛད་དོ། བླ་བྲང་ཤར་ཆེན་དུ་ནགས་ཉ་སྒྲུབ་མཆོད་ལ་ཕེབས་དུས་ཤིག་དབུ་མཛད་ཀྱང་རྗེ་འདིས་མཛད། དེའི་སྐབས་ཆོག་ཤེས་པ་ནི་མང་པོ་མེད་པས། དབང་གོ་ཆེན་དང་བསྟོད་ཆེན་གྱི་དུས་མཆོག་གཡོག་གིས་མགོ་བསྡམས་པ་དང་།
འབྲོག་པ་གཅིག་ལ་ཐེ་ཚོམ་སྐྱེས་ནས་ནང་དུ་ཡིབས་བསྡད་ནས་ཆོ་ག་ཉན་ནོ། །སླར་ཁོང་རང་གི་ཡུལ་དུ་སླེབ་ནས་བླ་བྲང་ཤར་ཆེན་ན་ཆོ་ག་ཡག་པོ་ཨེ་འདུག་ཅེས་འདྲི་མཁན་བྱུང་བ་ལ། ཁོ་ན་རེ།
གཞན་ནི་མི་ཤེས། བཞུགས་ཁྲིའི་འཁྲིས་དེ་ན་བྱང་གླིང་ཆོས་མཛད་པ་ནི། འཁོར་ལོ་དཀར་པོའི་ལྟ་བ་ལ། འཁོར་ལོ་དམར་པོའི་ལྟེ་བ་ལ། ཟེར་གྱི་འདུག་གོ། ནགས་ཉའི་དཀྱིལ་འཁོར་གྱི་སྟེང་ནས་འཇིམ་དབྱངས་མཁྱེན་བརྩེའི་དབང་ཕྱུག་ལ་དུས་འཁོར་གྱི་དབང་ཡང་གནང་འདུག
།དཔལ་འཁོར་ཆོས་སྡེའི་རིན་སྡིངས་གྲྭ་ཚང་གི་སློབ་དཔོན་ཡང་མཛད། མཁན་ཆེན་འཇམ་པའི་དབྱངས་མཁྱེན་བརྩེའི་དབང་ཕྱུག་གིས་རི་ཕུག་དབུ་མཛད་ཆེན་མོར་མངའ་གསོལ་ནས་ཞིང་གཞན་ལ་མ་གཤེགས་ཀྱི་བར་དུ་གདན་ས་མཛད།
དུས་ཕྱིས་རྒྱལ་བ་ཆོས་རྫོང་གི་རི་ཁྲོད་ལ་ཞིག་བསོས་མཛད་དེ། དེར་ཐུགས་དམ་དང་འཆད་ཉན་ཁོ་ན་མཛད་དོ། །རྒྱལ་བ་ཆོས་རྫོང་དུ་མཁའ་འགྲོ་རྒྱ་མཚོའི་སྒྲུབ་མཆོད་ཉིན་ཞག་མང་པོ་མཛད་དུས་ནི།
ཉིན་རེ་བཞིན་དུ་ཡང་མཆོད་འཕྲེང་དང་བསྟུན་ནས་མེ་ཏོག་གི་ཆར་ཆེན་པོ་བབས་པ་ལས། འདི་འདྲ་འོང་བ་ངོ་མཚར་ཆེ་ཞུས་པས། དཀྱིལ་འཁོར་འདི་ལ་མཁའ་འགྲོ་མ་མང་གྲགས་པས་ཁོང་རང་ཚོས་དཀྱིལ་འཁོར་མཆོད་པའི་ཕྱིར་མེ་ཏོག་གཏོར་བ་ཡིན་ནམ་གསུང་སྐད།
རྒྱལ་བ་ཆོས་རྫོང་དུ་འཇམ་པའི་དབྱངས་མཁྱེན་བརྩེའི་དབང་ཕྱུག་གི་སྐུ

གདུང་རིན་པོ་ཆེ་ཞུགས་འབུལ་རྡོ་རྗེ་འཇིགས་བྱེད་ཀྱི་ཆོ་གའི་སྟེང་ནས་གནང་སྟེ། གདུང་རྣམས་ཐབ་ནས་སྤྱན་འདྲེན་དུས་མེ་ཐག་ཆོད་ཀྱང་དབུ་ཇ་རིལ་དུ་བྱོན་པའི་སྤྱན་གཉིས་ནས་མེ་འཁྱུག་འཁྱུག་འབར་བྱུང་བ་ལ་ནི།
བཀའ་ལས་ངའི་ཞོང་གིས་ཐུགས་རྗེའི་སྤྱན་གྱིས་གཟིགས་གསུང་རྒྱུ་ཡིན་པ་གདའོ་གསུང་། དེ་སྐབས་ཀྱི་ཕྱག་ཕྱི་ཐམས་ཅད་དང་། ལྷག་པར་སྦྱིན་སྲེག་གི་སྒང་ལ་ཁྲིའུ་ཤིང་བརྟེན་པ་ལ་སྐུ་ཞབས་རང་དང་ངར་པ་བསྡད་ཡོད་ཅིང་།
ཐབ་སོགས་གྲ་བསྒྲིགས་གྲུབ་པ་དང་། དའ་འབུས་བདག་བསྐྱེད་ཅིག་བྱསཀྱི་གསུང་། ཉི་ཕུག་ལ་བདག་བསྐྱེད་བཞེས་བ་གནང་སོང་ཞེས་རྡོ་རྗེ་འཆང་དབང་ཕྱུག་རབ་བརྟན་ལས་དངོས་སུ་ཐོས།
དེ་དུས་གཞུགས་འབུལ་གནང་ས་རྒྱལ་བ་ཆོས་རྫོང་གི་མདུན་ཞོལ་ད་སྐབས་རླུང་ར་ཡིན་པ་དེར་མཛད་དེ། ཐབས་ཀྱི་ས་ཕག་སོགས་ལ་རྒྱབ་ཀྱི་ལ་ཉག་གི་མཆོད་རྟེན་ཁང་བུ་བརྩེགས་པ་འདི་བཞེངས་པ་ཡིན་འདུག་གོ
།མཆོད་རྟེན་འདི་ལ་ཞིག་གསོས་དང་ཞབས་ཏོག་བྱས་ན་ཞྭ་ལུའི་འོང་སྟོད་ལ་སེར་བ་མི་ཡོང་བ་ཞིག་ཀྱང་ཡོད་དོ། །རྒྱལ་བ་ཆོས་རྫོང་གི་རྩེ་ནས་གོས་བརྡ་གཟན་དམར་རེ་བརྐྱངས་པ་དང་རི་ཕུག་ནས་ཆོས་ཞུ་བ་རྣམས་འབྱོན་ཡོད་སྐད།
བྱང་གླིང་དུའང་ཆོས་བརྡ་ལ་གོས་བརྡ་རང་མཛད་པ་ཞིག་ཡོད་པར་གདའ། བུ་སྟོན་བཀའ་འབུམ་གྱི་ལུང་གནང་རེས་གཅིག་གིས་སྐབས་དེར། རྒྱལ་བ་ཆོས་རྫོང་གི་བྱང་གི་ཆུ་མིག་གི་འཁྲིས་ན་ཤིང་སྡོང་པོ་གཅིག་ཡོད་པའི་རྩར་ཆོས་གསུངས་སོ།
།བཀའ་འབུམ

གྱི་ལུང་ཞུ་མི་སྔ་མ་ནི་མང་པོ་ཡོད་ཀྱང་། །རྗེས་སུ་ནི་དྲུང་ཀུན་བཀྲས་པ་གཅིག་པུ་ལས་ནི་མ་བྱུང་ངོ་། དྲུང་ལགས་ཀྱིས། ད་བདག་གཅིག་པུ་ལ་བཀའ་ཆོས་གནང་བ་ནི་སྐུ་འོ་རྒྱལ་བ་འདུག་ཞུས་པས། ཁྱེད་རང་ཉན་ནུས་ན་ང་འབུ་མི་མང་པོ་ལ་བྱེད་པ་དང་ཁྱེད་གཅིག་པུ་ལ་བྱེད་པ་ལ་ཁྱད་མི་གདའ་གསུང་།
ཕྱིས་ལུང་རྒྱུན་ཚང་མ་མ་ཆད་པ་ནི། དྲུང་ཀུན་བཀྲས་ལགས་ནས་འཕེལ་བ་ཡིན། དེ་ལ་སོགས་པའི་མ་འོངས་པ་མཁྱེན་པའི་གསུང་རང་བཞིན་གྱིས་བསྙད་པ་ཡང་མང་དུ་ཐོས།
དྲུང་ལགས་འདི་ལ་ནི་ཐུགས་རྩིས་ཆེ་སྟེ། གཞན་རྣམས་ལའང་དྲུང་ཀུན་བཀྲས་ལགས་ཟེར་དགོས་གསུང་ཞིང་དབང་ནམ་གནང་གི་མཆོད་གཡོག་མཛད། དེ་གོང་ཁམས་གསུམ་རྣམ་རྒྱལ་གྱི་ཆོག་བདག་སུས་བྱས་ལ་གེགས་བྱུང་བས་རྣམ་རྟོག་ཆེན་པོ་བྱེད་པ་ཞིག་ཡོད་པར།
དྲུང་ལགས་སུ་རྗེ་ཉིད་ནས་ཟན་བྲིས་ཀྱང་ཐུགས་རྩོམ་མཛད་ནས་གནང་། གེགས་དང་བར་ཆད་མི་ཡོང་བར་ཞལ་གྱིས་བཞེས་སོ།
དྲུང་ལགས་ཀྱིས་ཀྱང་བསྙེན་པ་འང་མཛད་ཅིང་ཆོ་གའི་བདག་པོ་རྒྱུན་རིང་མཛད་དེ་གེགས་ནི་མེད་སྐུ་ཚེ་ནི་མཐར་ཕྱིན་ཏོ་དགུང་ལོ་བརྒྱད་ཅུ་གྱ་གསུམ་བཞུགས་པ་སྨན་བླའི་ཞལ་འདོན་ཉིན་མཚན་ཁོར་ཡུག་ཏུ་འགྲོ་བ་ཞིག་གོ།
རྗེ་བླ་མ་འདི་ནི་རྡོ་རྗེ་འཕྲེང་བའི་དཀྱིལ་འཁོར་སོ་སོར་བགྲངས་པའི་དཀྱིལ་འཁོར་བརྒྱ་དང་བརྒྱད་ཅུ་གྱ་གསུམ་ལ་བསྙེལ་གསོ་མི་དགོས། མཁའ་འགྲོ་རྒྱ་མཚོ་ལ་བསྙེལ་གསོའི་ཚུལ་ཙམ་མཛད་དོ་ཞེས་བདག་གི་བླ་མ་རྡོ་རྗེ་འཆང་དབང་ཕྱག་རབ་བརྟན་གསུང་ངོ་།
དེ་ཡང་ཁྲི་ཁང་སྡེ་བ

ཆོས་རྗེས་མཁའ་འགྲོ་རྒྱ་མཚོའི་དབང་གི་གསོལ་བཏབ་ཞུས་པས། འདི་རྒན་སློབ་ཏུ་སོང་བས་བརྗེད་གསོ་དགོས་པ་ཡོད་གསུང་། ཁོང་དཔོན་སློབ་ཀྱི་སེམས་ལ་དཀྱིལ་འཁོར་ཆེན་པོ་དེ་ལ་བསྙེལ་གསོ་ཟླ་གཅིག་ཙམ་ངེས་པར་དགོས་སྙམ་ནས་ཡངས་པ་ཅན་དུ་བཞུགས་ཞག་མང་པོ་མཛད་རྩིས་བཅའ་བསྒྲིགས་མཛད་ནས་བཞུགས་པས་ཞག་གཉིས་གསུམ་སོང་བ་ལ།
བྱང་གླིང་ནས་སྟ་གོན་ལ་བྱོན་ཞེས་བརྡ་གནང་བ་བྱུང་སྐད། བདག་གི་བླ་མ་མཁས་གྲུབ་དཔལ་ལྡན་དོན་གྲུབ་པའི་གསུང་ལས།
དུས་ཕྱིས་བོད་ཡུལ་དུ་དབང་གནང་མཁན་གྱི་རྡོ་རྗེ་འཛིན་པ་རྗེ་བྱང་གླིང་པ་ལྟ་བུ་མ་བྱུང་། དབང་གང་གནང་ཀྱང་སྟ་གོན་ད་ལྟ་བྱེད་གསུངས་ཐོགས་པ་མེད་པ་ཅིག་ཡོད་པར་གདའ་གསུངས་ངོ་།
དཔལ་ཀྱེ་རྡོ་རྗེ་ལ་སོགས་པའི་བསྙེན་པ་མཐར་ཕྱིན། ལམ་དུས་སོགས་ཆག་མེད་དུ་མཛད་ཅིང་དུས་རྒྱུན་དུ་སྤྲོས་མེད་ཀྱི་དོན་ལ་མཉམ་གཞག་ལས་ནམ་ཡང་མི་གཡེལ་ཕྱག་མཉམ་བཞག་དང་ཞབས་རྡོར་སྐྱིལ་ལ་ཉིན་མཚན་ཕལ་ཆེར་བཞུགས་མཛད།
མཚན་མོའང་སྐུའི་ཕྱོགས་བཞི་ཀ་ལ་སྐུ་མཉེ་བཞག་པ་ཐམས་ཅད་ན་བཟས་བསྡམས། ལུས་གནད་མ་ཞིག་པར་བཞུགས་པ་དང་སྐུ་ཅུང་ཟད་སེང་བ་མཐོང་པས་ཛཱ་ཏིའི་དུད་པ་ཡང་ཡང་གཏད་དགོས་པ་ཞིག་ཡོད་ཅེས་ཐོས།
སྐུ་གཟུགས་ཕྲལ་རིང་བ། ཟིལ་ཆེ་བ། གསུང་རླིང་པ། ཐུགས་ཤིན་ཏུ་སྒམ་པ། དྲུང་དུ་ལོ་རྒྱུས་ཀྱིས་སྙན་འབུལ་མང་པོ་ཞུས་ན། དེ་སུ་ཟེར་གྱིན་གདའ

གསུང་། ཁུང་བཙུན་པ་འདི་འདྲཞིག་ཟེར་གྱིན་གདའ་ལགས་ཞུས་ན། དེ་བདེན་ཤས་ཆེ་གསུང་། གཞན་འདྲ་ཟེར་གྱིན་གདའ་ཞུས་ན། དེ་འདྲའི་རིགས་ལ་བདེན་ཟེར་བཅས་ན་བསླུས་ཡོང་གསུང་། སྐབས་ཤིག་རྡོ་རྗེ་འཆང་དབང་ཕྱུག་རབ་བརྟན་སྐུ་ཆོས་མ་གནང་གོང་།
པཎ་ཁུང་གུ་ལུང་དུ་བཞུགས་དུས། ཆེད་གཏད་མཇལ་བར་ཕེབས་ཐུགས་སམ་ལ་ད་རེས་སྒྲོལ་དཀར་གྱི་རྗེས་གནང་ཞིག་ཞུ་དགོས་དགོངས་པ་ཐུགས་ལ་འཁྲུངས་པ་ཐུགས་ཀྱིས་མཁྱེན་ནས་རྒྱལ་བ་ཆོས་རྫོང་དུ་ཕེབས་འཕྲལ་སྒྲོལ་དཀར་གྱི་ཐུགས་དམ་གྲུབ་འདུག་པ་ལྟར་རྗེས་གནང་དང་གསོལ་ཇ་ཞལ་དཀར་ཁེངས་པའི་གསོལ་རས་གནང་།
བཀྲ་ཤིས་རྒྱས་པ་དང་འདས་མ་འོང་གི་བསླབ་སྟོན་མཐིལ་ཕྱིན་མང་པོ་གནང་བྱུང་པས་རེ་བ་ཁེངས་པ་བྱུང་གསུང་།
དེ་གོང་ཞིག་བྱང་གླིང་དུ་མཁའ་འགྲོ་རྒྱ་མཚོའི་དབང་གསན་དུས། ཞྭ་ལུའི་ཆེན་སློབ་འདྲ་ཡང་དབང་ལ་ཡོངས་པ་སྒུག་དགོས་བྱུང་། རྗེ་ཉིད་ཁྲིའུ་ཤིང་གི་ཁང་ཁྱེལ་བཞུགས་ཁོ་ནའི་ངང་ལ་སྒུག་གིན་ཡུན་རིང་བཞུགས།
སླེབས་པ་དང་ཁྱེད་ཚོས་ཀ་འདི་ག་ཀྱང་བྱས་གསུངས། བཀའ་བསྐྱོན་དྲག་པོ་གནང་སོང་གསུང་། རྗེ་འདི་བོ་དོང་སོགས་སུ་སྤྱན་དྲངས་ནས་ཕེབས་དུས།
ཕེབས་མ་ཐག་གི་བཞུགས་གྲལ་དེ་ལ། བྱང་གླིང་ནས་ཕེབས་པ་ནས་བཟུང་། བཞུགས་སྟན་དེར་མ་ཕེབས་བར་གྱི་བཞུགས་འཚེར་སོགས་ཀྱི་ལོ་རྒྱུས་རྒྱས་པར་གསུང་པ་དང་། གསོལ་བའི་རྗེས་སུ་བཤོས་ཆང་རེ་ཕྱག་ཏུ་འཆིར་བ་མཛད་པ་ཞིག་ཡོད་གསུང་།
བོ་དོང་དུ་འབྲུག

ལོ་གནས་གསར་ནས་མཆོད་ཡོན་གཤེགས་དུས། རྡོ་རྗེ་འཆང་དབང་ཕྱུག་རབ་བརྟན་སྲས་གསུམ། བོ་དོང་བཀྲ་ཤིས་སྒང་དུ་ཕེབས་པའི་བསྲུང་འཁོར་ལ་རྗེ་འདིས་ཕེབས། ཉིན་རེ་བཞིན་གཟུངས་གྲྭ་ལྔའི་དབང་ཚར་རེ་གནང་གསུང་ངོ་།
།མདོར་ན་གསུང་སྐྱེས་ཀྱི་སློབ་མ་ཡང་། འཇམ་པའི་དབྱངས་མཁྱེན་བརྩེའི་དབང་ཕྱུག། ངོར་ཆེན་པཎ་ཆེན་ནམ་མཁའ་དཔལ་བཟང་། འཇམ་པའི་དབྱངས་མུས་པ་ཆེན་པོ་ག་ག་ན་ཤྲཱི་བྷ་དྲ། བོ་དོང་མཁན་ཆེན་བསླབ་གསུམ་རྒྱལ་མཚན།
མདར་གྲང་མོ་ཆའི་མཁན་ཆེན་བསོད་ནམས་ཆོས་འཕེལ། རོག་ཚོ་བྱང་པ་མཁས་པའི་དབང་པོ། རྡོ་རྗེ་འཆང་དབང་ཕྱུག་རབ་བརྟན། རི་ཕཱུག་དབུ་མཛད་ལྷ་མཆོག་སེངྒེ། ཆེན་པོ་བྱང་པ་དཔལ་ལྡན་ཆོས་བཟང་།
རིན་ལྡིང་སློབ་དཔོན་ཡོ་ག་བ་ཆེན་པོ་རིན་ཆེན་སངས་རྒྱས་ཚེ་དཔལ། རི་ཕུག་དབུ་མཛད་ཀུ་སཱ་ལི་བ་རྒྱལ་མཚན་བཟང་པོ། ཕྲེང་ཆེན་སློབ་དཔོན་རྡོ་རྗེ་འཛིན་པ་ཤཱཀྱ་སེངྒེ། རི་ཕུག་དབུ་མཛད་རྡོ་རྗེ་སློབ་དཔོན་ལྷ་བོ་པ་རིན་ཆེན་
རི་ཕུག་དབུ་མཛད་ཁྲོ་ཁང་ཆོས་རྗེ་ཀུན་དགའ་མཆོག་ལྡན་སོགས། དེ་དུས་ཀྱི་ཞྭ་ལུ། ངོར། དཔལ་འཁོར་བདེ་ཆེན་གྱིས་ཞལ་ཀྱ་བསྟན་འཛིན་ཕལ་ཆེར་དང་།་རྒྱུད་ཆེན་སངས་རྒྱས་རྒྱ་མཚོ།
གངས་རིའི་བླ་མ་རྗེ་ལྷུན་གྲུབ་དོན་ལྡན

སོགས་མཁས་གྲུབ་ཀྱི་སྐྱེས་སྐུ་གཞོན་དུས་ཕེབས་དུས་ཡང་ཡང་ཞལ་མཇལ་མོད། སྐུ་ན་ཕྲ་བས་ཆོས་གསན་རྒྱུ་མ་བྱུང་པས། རྗེས་སུ་རྣམ་ཐར་དུའང་། སྔ་སོར་ཞྭ་ལུ་པའི་བཀའ་སྲོལ་སྐྱོང་བ་རྡོ་རྗེ་འཛིན་པའི་དབང་ཕྱུག་རྗེ་བྱང་གླིང་པ་ལ་ཆོས་གང་གང་ཞུ་ཞུ་ཡོད་ཀྱང་།
འདུག་པ་མེད་པས་ཞུ་མ་ཐུབ། འདི་སྐབས་སྐུ་གཤེགས་པས་ཕྱིས་འགྱོད་པ་བྱུང་། ཞེས་གསུངས་ཏེ་རྗེ་ཉིད་སྐུ་གཤེགས་པའི་དུས་རྗེ་བཙུན་དགུང་ལོ་བཅུ་གཅིག་འགྲོ་བ་ཚལ་ཀ་ཡིན་འདུག་གོ།
དུས་སྐབས་དེར་ཡང་སློབ་མ་རྙིང་ཧྲལ་ཅན་ཁག་ཅིག་གི་བྱ་སྤྱོད་ལ་ཐུགས་གཏིང་ནས་ཁྲེལ་བའི་རྟགས་སུ། གསུང་རབ་ཀྱི་མཛད་བྱང་འགའ་ཞིག་ལས་ཀྱང་། བསྟན་པར་ཞུགས་ཀྱང་སྙིང་རྗེས་དཔོན།
།དབང་བསྐུར་ཀྱང་རིམ་གཉིས་ལམ་མི་སྒོམ། །ནམ་ཚིག་ཇི་བཞིན་དུའང་། བསྲུང་བར་དཀའ་བའི་སློབ་དཔོན་ཚུལ་འཛིན་པ། །སྐྱོན་ལྡན་ཡོན་ཏན་མེད་པ་གང་དེ་ཡི། །བསྟན་ལ་ཕན་པར་བྱང་སེམས་བསྐྱེད་ཀྱང་།
།རང་ལ་ཡོན་ཏན་མེད་པའི་རྒྱུ་མཚན་གྱི། །གཞན་གྱི་རྒྱུད་ལ་བན་གྱུར་ཏེ། །སློབ་མར་གྱུར་པའི་གང་ཟག་འགའ་ཞིག་ལ། །ནད་པ་སྨན་སྦྱར་དུས་དུ་སོང་བ་ལྟར། །ཟླ་མོ་ལྷ་དང་ཆོས་དང་དམ་ཚིག་ལ།
།ཉིན་པར་ཁཱ་ཏས་འུག་པ་མཐོང་བ་བཞིན། །གཉིས་ཀའི་སེམས་བརྒྱུད་དཀྲུགས་ནས་ཕྱིན་ཆད་སླད། །སྐྱེས་བུ་ཤི་བས་རོ་བཞིན་ནས། །མི་བྱེད་་མཐོང་བར་བདག་ཡིད་སྐྱོད། །ཞེས་འབྱུང་ངོ་།ཆེན་མང་དུ་བསྐྲུན་ནོ།
།དེ་ནས་རྒྱལ་རྩེ་རྩེ་ཆེན་དུ་སྤྱན་དྲངས་པའི་དུས་ཞིག་སྐུ་ཁམས་ཅུང་མ་བདེ་བར་ཚུར་ལམ་ཞྭ་ལུར་བསམ་ཡས་སུ་ཞག་ཤས་བཞུགས། དེ་ནས་བྱང་གླིང་དུ་ཕེབས་ནས་སྐུ་གྲིབ་ལ་བརྟེན་པའི་ཤིན་ཏུ་ཉོག་པ་ཞིག་གི་ཞབས་ཕྱིར་དགེ་སློང་བསམ་གཏན་པ་བཞུགས་ཡོད་དུས།
བྱང་གླིང་གི་ཚོམ་གྱི་སྟེང་དུ

བཞུགས་། མནལ་འཐིབས་པ་དང་ཤར་གླིང་ནས་སྟར་ཁའི་ཡལ་ག་ལོང་ཤོག་གསུངས། བླངས་ནས་ཕུལ་བ་དང་དེ་ཀ་ཊོ་རར་ཆུའི་ནང་དུ་བཅུག་པའི་ཟིལ་པ་དང་བཅས་པ་དེའི་དབུ་ལ་བསིལ་ཡབ་མཛད་ནས། འོ་ངེད་ཚོ་འདི་འདྲའི་བསིལ་ཡབ་ལ་སྡོད་པ་ཡིན་ཞེས་ལོ་མ་བདུན་པའི་རི་ཕུར་ན་བཞུར་པའི་འཕགས་པའི་གནས་བརྟན་ཆེན་པོ་ནགས་ན་གསན་ཀྱི་སྤྲུལ་པར་དོན་གྱིས་ཞལ་གྱིས་བཞེས་སོ་ཞེས་དགེ་སློང་བསམ་གཏན་པ་གསུང་ངོ་།
རྗེ་ཉིད་ཀྱི་དགུང་ལོ་རེ་བདུན་བཞེས་པ་ཡོས་ལོ་ཧོར་ཟླ་དགུ་པའི་ཚེས་བཞིའི་ཉི་མ་གྲོས་ཆེན་ལ་རི་ཕུག་བྱང་གླིང་བླ་བྲང་གི་ཚོམ་གྱི་ཟུར་བཞུགས་ནས་དགའ་ལྡན་དུ་གཤེགས།
སྐུ་གདུང་རིན་ཐང་མེད་པའི་ཡིད་བཞིན་ནོར་བུ་དེ་ཉིད་འཇམ་དབྱངས་མཁྱེན་བརྩེའི་མཆོད་དཔོན་དྲུང་དཀོན་མཆོག་ལེགས་པས་ཕྱག་ལེན་མཛད་དེ།
སྤྲོད་རྩེ་མཆོད་རྟེན་གྱི་བུམ་ལྡིར་འདྲ་བ་ཞིག་གི་ནང་དུ་སྨན་དང་དྲི་བཟང་ན་བཟའ་དང་བཅས་པ་བཞུགས་སུ་གསོལ།
ས་འཇའ་ལིའི་ཕྱོགས་བཞིར་སྟེང་ཁེབས་གཡོགས་པའི་སྟེང་དུ་སྤྲོད་རྩེ་བཞག། ཤིང་གི་བྲེ་གཅིག་ལེགས་པར་བཀྲུས་པའི་ཕྱོགས་བཞིར་སྤྱན་བྲིས། སྨྱུག་པའི་ཆོས་འཁོར་བཅུ་གསུམ་གྱི་ཚུལ་ལ་དར་དཀྲིས་པའི་མཁན་མཎྜལ་གྱི་གདུགས་ཏོག་དང་བཅས་ཏེ།
མཆོད་རྟེན་གྱི་ཚུལ་བྱས་པ་མཆོད་སྤྲིན་རྒྱ་མཚོའི་དབུས་སུ་བཞུགས་སོ་གསོལ་ཞིང་གསོལ་འདེབས་རྒྱས་པར་བསྒྲུབས་ཤིང་། ཁྱད་པར་དགོངས་རྫོགས་དངོས་གཞི་ཞྭ་ལུ་ཆོས་སྡེར།
གནས

དགོན་གཉིས་ཀྱི་དགེ་འདུན་ཚོ་ཆེན་དུ་ཞབས་བརྟན་བསྒྲུབས་པའི་ཉིན། ནམ་མཁའ་སྔོ་སངས་པ་སེར་བུ་སྤུ་འགུལ་བ་ཙམ་ཡང་མེད་པ་བྱུང་། ངོར་ནས་མཁན་རིན་པོ་ཆེ་བྲང་ཏི་པཎ་ཆེན་ནམ་མཁའ་དཔལ་བཟང་སྤྱན་དྲངས་ནས།
སྐུ་གདུང་རིན་པོ་ཆེ་བྱང་གླིང་བླ་བྲག་གི་ཚོམ་དུ་ཞུགས་ལ་ཕུལ། པུར་རས་ཐོག་ཁར་ཉི་མ་ལ་སྐམ་དུས་མེ་ཏོག་གི་ཆར་སྣ་ཚོགས་བབ། སྐུ་ཚབ་གཟིམས་མལ་སྐུ་འདྲ་གསེར་ཟངས་ལས་སྐུ་དངོས་སུ་བྱོན་པ་ལྟ་བུ་བསྒྲུབས་ཏེ།
དེའི་ལོ་རྒྱུས་རྒྱས་པར་དཀར་ཆག་ཏུ་གསལ་ལོ། ཞལ་སློབ་རྣམས་ཀྱིས་གསུང་གི་ཆུ་རྒྱུན་མི་ཉམས་པར་སྤེལ་ཏེ། མདོར་ན་དིང་སང་༸ཀུན་མཁྱེན་བུ་སྟོན་རིན་པོ་ཆེའི་གསང་སྔགས་ཀྱི་བསྟན་པའི་རྒྱུན་ཡོད་པ་འདི་ནི་རྗེ་འདི་གཅིག་པུའི་བཀའ་དྲིན་ཡིན་ནོ།
།དེ་སྐབས་བཀའ་འབུམ་ཕྱོགས་གཅིག་ཏུ་བཞུགས་པའི་མ་བྱུང་འདུག། དེ་ནས་ལོ་སུམ་ཅུ་སྐོར་སོང་བའི་དུས། །བདག་གི་ལོ་བཅུ་བཞི་བཅོ་ལྔ་ཙམ་འགྲོ་བའི་དུས་སུ་ཕ་མ་ལ་དགེ་བསྐུལ་བགྱིས་ཏེ།
གླེགས་བམ་ཕྱོགས་གཅིག་ཏུ་བཞུགས་པ་ལ། ཐོགས་མར་གསོལ་འདེབས་བསྟོད་ཚོགས་ཀྱི་སྐོར་ལ། རྗེ་རང་ཉིད་ལ་བསྟོད་པ་དཀོན་མཆོག་གསུམ་ལམ།
རིན་ཆེན་རྒྱུད་སྡེ་མ་མཁན་ཆེན་ཐམས་ཅད་མཁྱེན་པ་མཁྱེན་བརྩེའི་མཚན་ཅན་གྱི་ཞལ་སྔ་ནས་ལ་གསོལ་པ་འདེབས་པའི་རབ་བྱེད། སྦྱོར་དྲུག་བརྒྱུད་འདེབས་སྟོང་ཉིད་མའི་བསྐོང་མཁྱེན་རང་རྗེའི་ཡན་ཆོད།
བདེ་མཆོག་དྲིལ་བུ་པའི་དབང་ཁྲིད་བརྒྱུད་འདེབས། ནའ་ནོ་མཁའ་སྤྱོད་ཀྱི་རྒྱུད་འདེབས། དཔལ་གསང་བ་འདུས་པའི

དབང་བཀའི་རྒྱུད་འདེབས་ཡོན་ཏན་རྗེས་དྲན་མའི་ཁ་སྐོང་ཆོས་རྗེ་ཐམས་ཅད་མཁྱེན་པ་ཆེན་པོ་མན་ཆོད། ཚེ་དཔག་མེད་གྲུབ་རྒྱལ་ལུགས་ཀྱི་རྒྱུད་འདེབས། ཐུགས་རྗེ་ཆེན་པོའི་དམར་ཁྲིད་ཚོམ་བུ་ལུགས་ཀྱི་རྒྱུད་འདེབས་མཁྱེན་རབ་རྗེས་མཛད་པའི་ཁ་སྐོང་།
འཆི་མེད་རྔ་སྒྲའི་རྒྱུད་འདེབས་རྣམས་སོ། ༑ །མ་རྒྱུད་སྐོར་ལ་དཔལ་འཁོར་ལོ་སྡོམས་པ་ནག་པོ་པའི་སྒྲུབ་དཀྱིལ་གྱི་ལྷན་ཐབས་ཕུན་ཚོགས་རབ་རྒྱས།
བདེ་མཆོག་ལཱུ་ནག་གི་མན་ངག་གི་ཐིག་རྩ། དཔལ་འཁོར་ལོ་སྡོམ་པ་རྡུལ་ཚོན་ལྷ་ལྔའི་སྒྲུབ་དཀྱིལ་གྱི་ལྷན་ཐབས་ཕྱག་ལེན་གསལ་བར་བྱེད་པའི་སྒྲོན་མེ། དཔལ་མཁའ་འགྲོ་རྒྱ་མཚོའི་སྒྲུབ་དཀྱིལ་གྱི་ལྷན་ཐབས་གསང་བའི་མཛོད་རྣམས་ཀྱི་སྒོ་འབྱེད་པའི་ལྡེ་མིག
།མཁའ་འགྲོ་རྒྱ་མཚོའི་ཐིག་རྩ་དང་མཆོན་གྱི་རིམ་པ། ནཱ་རོ་མཁའ་སྤྱོད་ཀྱི་ཞི་བའི་སྦྱིན་སྲེག་ཡེ་ཤེས་མེ་ལྕེ། ཕག་དཀར་ཤེས་རབ་གསལ་བྱེད་ཀྱི་སྒྲུབ་ཐབས་དང་།
མགོན་དཀར་ཡིད་བཞིན་ནོར་བུའི་གཏོར་ཆོག །རྗེ་བཙུན་སྒྲོལ་མ་ལྷ་བཅུ་བདུན་གྱི་དཀྱིལ་མཆོག་དབང་བཞི་རབ་གསལ་སློབ་མ་སྟ་གོན་ཡན། སྒྲོན་མ་ལུས་དཀྱིལ་གྱི་སྒྲུབ་དཀྱིལ་གྱི་ལྷན་ཐབས་འཕྲིན་ལས་དཔལ་འབར་རྣམས་སོ།
།ཕ་རྒྱུད་སྐོར་ལ། གསང་འདུས་རིམ་ལྔའི་རྒྱུན་གྱི་ཉམས་ལེན་རིན་པོ་ཆེ་དབང་གི་རྒྱལ་པོ། དཔལ་གསང་བ་འདུས་པ་འཇམ་པའི་རྡོ་རྗེའི་སྒྲུབ་དཀྱིལ་གྱི་ལྷན་ཐབས་འཇམ་དབྱངས་ཐུགས་རྗེའི་ཆུ་རྒྱུན།
དཔལ་གསང་བ་འདུས་པ་སྤྱན་རས་གཟིགས

ཀྱི་དཀྱིལ་འཁོར་ལས་རིམ་གྱི་ཆོ་གའི་ངག་འདོན་ཐུགས་རྗེའི་འོད་ཟེར། གཤེད་དམར་སྤྲོས་མེད་རྒྱུན་གྱི་ཉམས་ལེན། བཅོམ་ལྡན་འདས་གཤིན་རྗེ་གཤེད་དམར་པོའི་ཞི་བའི་སྦྱིན་སྲེག་ངག་འདོན་དོན་དང་ལྡན་ཞིང་འཇུག་པ་བདེ་བ།
བཅོམ་ལྡན་འདས་གཤིན་རྗེ་གཤེད་དུས་དགྲ་ནག་པོའི་མངོན་དཀྱིལ་གྱི་ལྷན་ཐབས་དངོས་གྲུབ་རབ་རྒྱས། བཅོམ་ལྡན་འདས་གཤིན་རྗེ་གཤེད་ཞལ་དྲུག་པའི་མངོན་དཀྱིལ་གྱི་ལྷན་ཐབས་ཕན་བདེ་ཀུན་གྱི་འབྱུང་གནས།
དཔལ་ཕྱག་ན་རྡོ་རྗེ་གཏུམ་པོ་ལྕེ་ལུགས་ཀྱི་དཀྱིལ་འཁོར་ལས་རིམ་གྱི་ཆོ་གའི་ངག་འདོན་ཕྱོགས་བསྒྲིགས་ཐར་ཆགས་སུ་བཀོད་པ་ངག་འདོན་འཇུག་བདེ་གསལ་བ། དཔལ་ཕྱག་ན་རྡོ་རྗེ་གཏུམ་པོ་ཆེན་པོའི་དབང་གོང་མའི་ཆོ་ག
།བླ་མེད་སྤྱིའི་ཉམས་ལེན། དམར་འཁྲིད་ཉམས་ལེན་ཚིགས་བཅད་མ་ངོ་སྤྲོད་དང་བཅས་པ་རྣམས་སོ། །རྣལ་འབྱོར་རྒྱུད་པ། ཆ་གསུམ་འབྲིང་པོའི་ལྷན་ཐབས་གཏོར་མའི་ཆོ་ག་གསལ་བྱེད།
རྡོར་དབྱིངས་འགྲེལ་པ་ལུགས་ཀྱི་དབང་ཆོག་གི་ལྷན་ཐབས་དབང་གི་རིམ་པ་གསལ་བྱེད། བཅོམ་ལྡན་འདས་འཇིག་རྟེན་གསུམ་ལས་རྒྱ་མ་བར་རྒྱལ་བའི་དཀྱིལ་མཆོག་གི་ལྷན་ཐབས་མ་རིག་མུན་སེལ་སྒྲོན་མེ།
དཔལ་མོ་ཀ་རྡོ་རྗེ་སེམས་དཔའི་དཀྱིལ་ཆོག་གི་ལྷན་ཐབས་ཕྱག་ལེན་གསལ་བྱེད་ཉི་མའི་འོད་ཟེར། བཅོམ་ལྡན་འདས་ཤཱཀྱ་སེངྒེ་གཙུག་ཏོར་དགུ་པའི་དཀྱིལ་མཆོག་གི་ལྷན་ཐབས་དགོས་འདོད་འབྱུང་བའི་ནོར་བུ།
མི་འཁྲུགས་པའི་དཀྱིལ

འཁོར་གྱི་ཆོ་གའི་ལྷན་ཐབས་གཞན་ཕན་ཐུགས་རྗེའི་ཆུ་རྒྱུན། བཅོམ་ལྡན་འདས་ནམ་མཁའ་ལྟར་དྲི་མ་མེད་པ་ཆོས་ཀྱི་དབྱིངས་གསུང་གི་དབང་ཕྱུག་གི་དཀྱིལ་ཆོག་གི་ལྷན་ཐབས་མཁས་པའི་དགའ་སྟོན་གསལ་པར་བྱེད་པའི་སྒྲོན་མེ།
ཆོས་དབྱིངས་གསུང་དབང་གི་ཐིག་རྩ། དེའི་ལྷ་འགོད་ཚུལ་དང་ཕྱག་རྒྱའི་འཆིང་ཚུལ་གསུང་རྒྱུན་མུ་ཏིག་གི་འཕྲེང་བ་རྣམས་སོ། ༑ །བྱ་སྤྱོད་ཀྱི་སྐོར་ལ། བྱ་སྤྱོད་ཀྱི་རིགས་སུ་གཏོགས་པའི་རྗེས་གནང་སྤྱི་འགྲོ།
བཀྲུ་བྱ་བ་སྲུངས་གསུམ་གྱི་ཆོ་ག་ལག་ལེན་གསལ་བ། མཆོད་རྟེན་གྱི་ཆ་དབྱེ་བའི་བསྟན་བཅོས་བྱིན་བརླབས་དཔལ་འབར་གསལ་བྱེད་ཅེས་པ། བདེ་གཤེགས་མཆོད་རྟེན་བརྒྱད་ཀྱི་ཐིག་རྩ་ཚིགས་བཅད་མ་དང་།
བདེ་གཤེགས་མཆོད་རྟེན་བརྒྱད་ཀྱི་ཐིག་རྩ་ཚིགས་ལྷུག་མ་ཤིན་ཏུ་གསལ་བ། གྲྭ་རྡོ་རྗེ་སེངྒེ་ནས་བརྒྱུད་པའི་གཙུག་ཏོར་འབར་བའི་སྒྲུབ་ཐབས་གཏོར་བཟློག་དང་བཅས་པ། སྒྲོལ་དཀར་ཡིད་བཞིན་འཁོར་ལོའི་སྒྲུབ་ཐབས་བརྒྱུད་འདེབས་དང་བཅས་པ་འཆི་མེད་ཚེ་སྩོལ།
རྣམ་སྲས་ཞི་དྲག་གི་ཆོག་བསྒྲིགས་རྒྱལ་པོའི་ཐུགས་དམ་སྐོང་བ། རྣམ་སྲས་ཀྱི་བསྐང་གསོ་རིན་ཆེན་དབང་གི་རྒྱལ་པོ་རྣམས་སོ།
།ཞལ་གདམས་འཕྲིན་ཡིག་གི་སྐོར་ལ། ལམ་རིམ་ངོ་སྤྲོད་དགེ་ལེགས་རྒྱ་མཚོ། མཁན་ཆེན་ཐམས་ཅད་མཁྱེན་པ་མཁྱེན་བརྩེའི་ཞབས་དྲུང་དུ་ཕུལ་བའི་ཞུ་འཕྲིན་གཉིས། བླ་མའི་གདན་བཞུགས་ཀྱི་ཕྱག

ལེན་རྣམས་བཞུགས་སོ། ཐོག་མ་བར་དང་མཐར་དགེ་བ། དྲང་སྲོང་ཆེན་པོའི་གསུང་ཇི་ལྟའི། གང་གསུང་རིན་ཆེན་ལྡེ་མིག་འདིས། བུ་སྟོན་གསུང་མཛོད་ཀུན་ལ་དབང་། །དགེ་ཚོགས་དྲི་མེད་ཆུ་རྒྱུན་དེས། །ཡིད་ཅན་སྒྲིབ་གཉིས་དྲི་མ་དང་།
འདིར་ནོངས་ཉེས་པའི་དྲི་བཀྲུས་ནས། །ཀུན་མཁྱེན་རྒྱ་མཚོ་རོ་གཅིག་གྱུར། །བདག་ཀྱང་ཀུན་མཁྱེན་བུ་སྟོན་གྱིས། །གསུང་རབ་ཚིག་དོན་མ་ལུས་པ། །འབད་མེད་མྱུར་དུ་ཁོང་ཆུད་ནས།
།འཇམ་མགོན་བླ་མ་ཁྱེད་བཞིན་ཤོག །བཀའ་འབུམ་རིན་པོ་ཆེའི་དཀར་ཆགས་མཁས་པའི་མགུལ་རྒྱན་བསམ་འཕེལ་ནོར་བུའི་འཕྲེང་བ་ཞེས་བྱ་བ་འདིས། །ཞ་ལུ་པ་བྷི་རཏྣ་པུ་པར་མ་སིདྡྷི་ཤཱས་དྷཱ་ཛ་ཤྲི་བྷ་དྲས་མཛེས་བྱེད་ཀྱི་ལོ།
མཆུ་ཟླ་བའི་ཚེས་བཅུ་ལ་དཔལ་ཞྭ་ལུའི་བླ་བྲང་དུ་སྦྱར་བ་དགེ་ལེགས། ཞེས་པ་ལྟར་རོ། རྗེ་བཙུན་བྱང་གླིང་པ་ཆེན་པོ་དེ་ཉིད་ཀྱི་བུ་ཆེན་ཞ་ལུ་ཉིད་དུ་གྲགས་ཆེ་བ་བླ་མ་དམ་པ་དཔལ་ལྡན་ཆོས་བཟང་།
ཆོས་རྗེ་ཀུན་དགའ་བཀྲ་ཤིས། ཀུ་སཱ་ལི་བ་རྒྱལ་མཚན་བཟང་པོ། རིན་པོ་ཆེ་དཀོན་མཆོག་རྒྱལ་མཚན། རྡོ་རྗེ་འཆང་དབང་ཕྱུག་རབ་བརྟན་དང་ལྔའོ། །དེ་དག་ལས་བླ་མ་དམ་པ་དཔལ་ལྡན་ཆོས་བཟང་པའི་ལོ་རྒྱུས་ཞིབ་ཏུ་མ་འཚལ་མོད།
འོན་ཀྱང་རྗེ་ཉིད་རང་གི་གསན་ཡིག་ཕྱག་བྲིས་ངོ་མ་ཡིན་ནམ་སྙམ་པའི་ཤོག་རིལ་ཚལ་བུ་ཆུང་ངུ་ཞིག་བདག་གིས་རྙེད་དེ་མཐོང་བ་ན་འདི་ལྟར་བྲིས་སྣང་།
ཐོག་མར་ཤིང་མོ་སྦྲུལ་གྱི་ལོ། ཧོར་ཟླ་ལྔ་པའི་ཚེས་དྲུག་ལ། འོག་མིན་སྟུག་པོ་བཀོད་པ་དང་ཚུལ་མཚུངས་པའི་རི

ཕུག་ཆོས་ཀྱི་ཕོ་བྲང་ཆེན་པོར་གཟིམས་ལམ་སྐུ་འདྲའི་དྲུང་། མཁན་ཆེན་འཇམ་དབྱངས་དཔལ་བཟང་པོའི་ཞལ་སྔ་ནས་དང་། །ལས་སློབ། བསྐོང་དང་བཅས་བ་དེ་དགེ་སློང་ལྔའི་དབུས་སུ་རབ་བྱུང་གི་སྡོམ་པ་ནོས་ཤིང་།
མེ་ཕོ་རྟའི་ལོ་ཧོར་ཟླ་བརྒྱད་པའི་ཚེས་བཅུའི་ཉིན། ལས་ཚན་རྣམས་ཀྱི་སྤྱན་སྔར་སྔགས་ཀྱིས་གྲྭ་བསྐོར་ཀྱང་ཕུལ། མཁན་ཆེན་དེ་ཉིད་ལས་བརྒྱད་སྟོང་པ། ཆོས་འབྱུང་ཆེན་མོ། མཚན་བརྗོད་དང་བཟང་སྤྱོད་ཤེར་སྙིང་རྣམས་ཀྱི་ལུང་།
།རྣམ་རྒྱལ་དང་རྣམ་འཇོམས་གཉིས་ཀྱི་རྗེས་གནང་ཐོབ། ཅེས་བྱ་བ་འདུག་པས་མཁན་ཆེན་འཇམ་དབྱངས་དཔལ་བཟང་པོའི་ཞབས་ཟིན་ལུགས་ཀྱིས་དེ་འོག་ཚར་ཆེན་ཡབ་སྲས་ལའང་ཆོས་གསན་པ་ཞིག་ཡིན་པར་ཤུགས་ལ་གོ།
གཙོ་བོར་ནི་རྗེ་བྱང་གླིང་བ་ཉིད་ཀྱིས་ཐུགས་སྲས་ཡིན་ཏེ། དུས་འཁོར་གྱི་བླ་བརྒྱུད་གསོལ་འདེབས་ལས། དཔལ་ལྡན་བླ་མའི་ཐུགས་སྲས་མཆོག །ཟབ་ཡངས་ཆོས་ཀྱི་སྤྱན་དང་ལྡན།
།བསྐལ་བཟང་འགྲོ་བའི་འདྲེན་མཆོག་གི །ཞབས་ལ་ཕྱག་འཚལ་སྐྱབས་སུ་མཆི། །ཞེས་འབྱུང་བ་ལྟར་རོ། གཞན་ཡང་འདི་ཉིད་ཀྱི་ཞྭ་ལུ་གྲང་ཆེན་པ་དང་། །ཕྱིས་ཁྲི་བྱང་མ་ཆེན་པོའི་གདན་ས་མཛད་དེ་ཆོས་འཁོར་བསྐོར།
མཆོག་གི་སྤྲུལ་བའི་སྐུ་ཏཱ་ར་ནཱ་ཐ་དང་། ངོར་མཁན་ཆེན། སྒྲུབ་ཁང་བ་དཔལ་ལྡན་དོན་གྲུབ་སོགས་གཞན་ཕྱོགས་ཀྱི་བསྟན་འཛིན་ཆེན་པོ་དུ་མས་ཀྱང་རྗེ་འདིའི་ཞབས་ལ་རབ་ཏུ་གུས་པས་ཕྱག་མཛད་ནས་ཆོས་མང་དུ་གསན་ཚུལ་འདུག་གོ
།ཆོས

རྗེ་ཀུན་དགའ་བཀྲ་ཤིས་དཔལ་བཟང་པོ་དེ་ནི། འཁྲུངས་ཡུལ་མག་དགེ་སྡིང་གི་ཕུ་ངོས་ནས་ཡིན། གཞོན་ནུ་ཉིད་ནས་ཞྭ་ལུ་རི་ཕུག་གི་བཙུན་པ་མཛད་ནས་རྗེ་བྱང་གླིང་པ་སོགས་ལས་གསན་པ་རྒྱ་ཆེར་གནང་། རྗེས་སུ་བུ་སྟོན་བཀའ་འབུམ་གྱི་སྟེང་ནས་ཆོས་གསུངས་པའི་གཞན་ཕན་འཕྲིན་ལས་བཟང་བོ་བྱུང་།
རི་ཕུག་གི་གཟིམས་ཁང་གྲོ་བོ་ལུང་དུ་སྐུ་མཚམས་དང་ཐུགས་དམ་ཁོ་ན་གནང་བ་མ་གཏོགས་གྲོང་ཆོག་སོགས་ཡེ་མི་མཛད།
དགུང་ལོ་བརྒྱད་ཅུ་གྱ་གསུམ་པ་ལ་ཐུགས་དམ་འཕེལ་པོ་བྱུང་གསུང་བ་སོགས་མཉེས་མཉེས་མཛད་ནས་སྐུ་གཤེགས། ལོ་རྒྱུས་འདི་ནི་མཁན་ཆེན་རིན་ཆེན་བསོད་ནམས་མཆོག་གྲུབ་ཀྱི་གསུང་ངོ་། །ཀུ་སཱ་ལི་བ་རྒྱལ་མཚན་བཟང་པོ་དེ་ནི་མཚན་ཡོངས་གྲགས་རྩེ་ཆེན་དབོན་པོ་བཞེས་འབྱུང་བས་འཁྲུངས་རྩེ་ཆེན་ཕྱོགས་ནས་ཡིན་ནམ་སྙམ།
ཁོང་རང་གི་ཆོས་གསན་ཐོ་ཕྱག་བྲིག་མ་ཞིག་བདག་གི་མཐོང་བ་ན། རང་ལོ་སོ་གསུམ་པ་མེ་མོ་བྱའི་ལོ།
བླ་མ་དམ་པ་དཔལ་ལྡན་ཆོས་བཟང་གི་དྲུང་དུ། དུས་འཁོར་གྱི་དབང་ཞུས་བྱ་བ་འདུག་པས་བདག་གིས་དེ་ནས་ཡར་ལྡོག་སྟེ་རྩིས་པས་ཤིང་མོ་གླང་ལ་འཁྲུངས་པར་ཤེས། རྡོ་རྗེ་འཆང་དབང་ཕྱུག་རབ་བརྟན་ལས་ཀྱས་ལོ་བརྒྱད་ཀྱི་གཞོན་པ་གཅིག་ཡིན་པ་འདུག
།བྱང་གླིང་རྗེ་གཙོ་བོར་གྱུར་པས། བླ་མ་དཔལ་ལྡན་ཆོས་བཟའ། སྐུ་ཞང་ནམ་མཁའ་ཆོས་ལྡན། སྐུ་ཞང་ཆོས་རྗེ་དགེ་སློང་པ། འབྲུག་པ་པདྨ་དཀར་པོ།
བསྟན་འཛིན་ཉི་ཟླ་བཟང་པོ་སོགས་ལ་ཆོས་མང་བ་གསན་ཚུལ་ཡོད་པ་མཐོང་། གཞན

ཡང་རི་ཕུག་དང་ཟབ་མོ་བྲག་ཏུའང་ཕེབས་ནས་བླ་མ་ཀ་བཞི་ཀ་བཞི་པ་ཟེར་བའི་གྲོང་ཡར་ཀླུངས་ན་ཡོད་པས་ེའི་མི་མི་ངོར་འཁྲུངས་པའི་བླ་མ་ཀ་བཞི་པར་གྲགསནས་སྡེ་པ་ཚུལ་ཁྲིམས་འགྱུར་མེད་ལ་ཆོས་གསན་ཚུལ་ཀ་བཞི་ནས་རང་གི་རྣམ་ཐར་ན་འཁོད་འདུག
།དེ་འང་ཉིད་ཀྱི་མཛད་པའི་རྡོ་རྗེ་མི་འཁྲུགས་པའི་ལམ་རིམ་སྨོན་ལམ་ལས། ལ་ལར་དྲི་མེད་ཆུ་ནི་ཕུན་ཚོགས་ཤིང་། །ལྗོན་ཤིང་སྣ་ཚོགས་མེ་ཏོག་འབྲས་བུས་བརྒྱན།
།དབེན་ཞིང་ཉམས་དགའི་དགོན་གནས་རི་ཕུག་ཏུ། །མཚན་བཅས་མཚན་མེད་ཏིང་འཛིན་སྒོམ་པར་ཤོག །ཅེས་གསུངས་པ་ལྟར་རི་ཕུག་གི་དུང་དཀར་སྤྲེའུའི་བསམ་གཏན་ཁང་བུར་སྐུ་མཚམས་བཅད་ནས་ཐུགས་དམ་ཁོ་ན་མཛད་པར་གྲགས།
རྗེས་སུ་རི་ཕུག་བྱང་གླིང་གི་གདན་ས་ཡང་མཛད་ཅིང་། རྡོར་དབྱིངས་མི་འཁྲུགས་པ། བདེ་མཆོག་ལཱི་ཧི་པ་སོགས་ཀྱི་བླ་བརྒྱུད་གསོལ་འདེབས་ལམ་རིམ་སྨོན་ལམ་དང་བཅས་པ་རེ། ཆོས་རྗེ་བསོད་ནམས་དཔལ་འབྱོར།
མཁན་ཆེན་ནམ་མཁའ་ཆོས་ལྡན་སྐུ་ཞང་ཆོས་རྗེ་དགེ་སློང་བ་སོགས་ལ་བསྟོད་པ་ལེགས་པ་ལེ་ཚན་རེ། དུས་འཁོར་གྱི་ཞི་བའི་སྦྱིན་བསྲེགས། རྒྱས་པའི་སྦྱིན་བསྲེགས། དབང་གོང་མའི་ལྷན་ཐབས་དང་བཅས་པའི་གསུང་རྩོམ་བདག་གི་མཐོང་བ་ནི་དེ་ཙམ་ཞིག་ཏེ་གཞན་ཡང་ཡོད་འགྲོ་སྙམ།
སློབ་མའི་གཙོ་བོ་བླ་ཆེན་དགེ་འདུན་དཔལ་བཟང་དང་། བླ་མ་བསམ་འགྲུབ་རྒྱལ་མཚན་གཉིས་ཀྱིས་ཡོ་གའི་དབྱངས་ཡིག་སོགས་མཛད།
རྗེ་བཙུན་དམ་པ་ཇོ་ནང་སྤྲུལ་པའི་སྐུ་ཏཱ་ར་ན་ཐས་ཀྱང

རྗེ་འདི་ལ་གསང་འདུས་འཕགས་སྐོར་གྱི་དབང་ཆོས་གསན་རྒྱུའི་གསོལ་འདེབས་དང་རྗེ་སུ་རིམ་པས་ཡོངས་འཛིན་དུ་བསྟེན་རྩིས་མཛད་རུང་། ཉིད་ཀྱི་དྭང་ལེན་མ་མཛད་པས་ཐུགས་མ་རངས་ཏེ་རང་གི་རྣམ་ཐར་ལས། རྟེན་འབྲེལ་འགྲིག་ན་ཁོང་པ་རང་ལ་སྐུ་ཚེ་དང་འགྲོ་དོན་ལེགས་པོ་ཡོང་བ་ཡོད་ནའང་།
ཡེ་མི་མཛད་གསུངས་ནས་རྟེན་འབྲེལ་མ་འགྲིག །ཕྱིས་ཁོང་པ་སྒོམ་མཛད་པའི་རྗེས་ཀྱང་མེད། ཆོས་བཤད་པའི་རྗེས་ཀྱང་མེད་པ་ལ་དུས་འདས་སོ།
ཞེས་གཤགས་གཏོང་བ་འདུག །ལར་རྗེ་བཙུན་དམ་པ་བར་དོར་སངས་རྒྱས་ཀྱི་སྐུ་ཐོབ་ཟིན་པ་ཞིག་ལ་དགོངས་དག་ཞུ་བ་ལས་ནི་འོས་ཅི་ཡོད། གཞན་དུ་ན། ཆོས་ཞུ་ཟེར་ནས་གསོལ་བ་འདེབས་སུ་འགྲོ་དགོས་པ་ཞིག་དང་།
མཇུག་ཏུ་ངན་སྨྲས་ཀྱིས་ཁ་གཏོང་བ་གཉིས་ཆོས་མིན་མཚུངས་པས་གཅིག་བཞག་ན་མཛེས་སོ། །རིན་པོ་ཆེ་དཀོན་མཆོག་རྒྱལ་མཚན་ནི། །འཁྲུངས་ཡལ་དགེ་འཁོར་བ་ཡིན། རི་ཕུག་གི་གྲྭ་པ་མཛད་ནས་རྗེ་བྱང་གླིང་པ་སོགས་བླ་མ་མང་དུ་བསྟེན།
རྗེས་སུ་རྒྱལ་རྩེ་རིན་སྡིངས་པའི་བླ་མ་ཐོགས་ཤིག་མཛད། དེ་ནས་ཞྭ་ལུ་གྲང་ཆེན་པའི་གདན་སར་བཞུགས། དེ་རྟིང་དཀར་པོ་གྲྭ་ཚང་པའི་བླ་མ་ཡང་མཛད་གསུང་།
འཆད་ཉན་རྒྱ་ཆེར་གནང་ནས་བསྟན་པ་ལ་ཕན་པ་ཆེན་པོ་མཛད་པ་ཞིག་ཏེ། བསྟོད་པ་ལས། རིན་ཆེན་བྱེ་བར་སྤུངས་ཀྱང་གཞལ་དུ་དཀའི། །ཆེས་དགོན་སྨིན་གྲོལ་མཆོག་གི་བསམ་འཕེལ་དབང་། །བཤད་དང་བསྒྲུབ་པའི་རྒྱལ་མཚན་རྩེ་མོ་རུ།
།བཀོད་མཛེས་འདྲེན་པ་མཆོག་དེར་གསོལ་བ་འདེབས། །ཞེས་འབྱུར་བ་ལྟར

རོ་། རྗེ་བྱང་གླིང་པ་ཡབ་སྲས་ཀྱི་སྐབས་སོ། ༑ །གསུམ་པ་ནི། རིགས་ཀུན་ཁྱབ་བདག་དབང་ཕྱུག་རབ་བརྟན་རྗེ། །ཞེས་འབྱུང་བས་རྡོ་རྗེ་འཆང་དབང་ཕྱུག་རབ་བརྟན་བསྟན་པའི་རྒྱལ་མཚན་དཔལ་བཟང་པོ་ནི། ཡབ་འཇམ་དབྱངས་མཁྱེན་བརྩེའི་དབང་ཕྱུག་གི་སྐུ་མཆེད་འ་ཞའི་གདུང་བརྒྱུད་ཞབས་དྲུང་བརྟན་པའི་དྲུང་དང་།
ཡུམ་བསོད་ནམས་འབོ་ལེ་གཉིས་ཀྱི་སྲས་སུ་རབ་བྱུང་དགུ་པའི་ས་ཕོ་རྟའི་ལོ། རྒྱལ་གྱི་ཟླ་བའི་ཚེས་གསུམ་ལ་ཉུག་བཀྲ་ཤིས་རྒྱལ་གྱི་ཕོ་བྲང་དུ་སྐུ་བལྟམས།
དེ་དུས་ཚར་ཆེན་དང་མཁྱེན་བརྩེ་གཉིས་ཞྭ་ལུའི་གདན་སར་བཞུགས་སྐབས་ཡིན་གཤིས། ཞག་བདུན་ནས་ཚར་ཆེན་ཕེབས་ཏེ། མཚན་ནམ་མཁའ་དོན་གྲུབ་དབང་པོ་ཞེས་གསོལ།
དེར་ཚར་ཆེན་གྱི་འོད་གསལ་ལ་ཁྱེའུ་འདི་ནི་འཁྲུལ་ཞིག་རིན་པོ་ཆེའི་སྐྱེ་བ་ཡིན་ནོ་ཟེར་བའི་ལུང་བསྟན་ཚར་གསུམ་བྱུང་། འཇིགས་བྱེད་བཅུ་གསུམ་མའི་རས་བྲིས་ཀྱི་དཀྱིལ་འཁོར་དུ་སྨིན་བྱེད་ཀྱི་ཐོག་མའང་སྩལ།
གསང་མཚན་དྲི་བ་མཛད་པས། གོས་དཀར་མོ་ཞེས་ཞལ་ནོར་ཏེ་གསུངས་པས། ཚར་ཆེན་རིན་པོ་ཆེས། ཧེ་ཧེ་ཞང་པོ་དྲུང་པ་རླུང་ལོག་པ་འདྲ་གསུང་། ཐམས་ཅད་བཞད་མོ་ཤིན་ཏུ་བྲོ་བ་ཞིག་བྱུང་ཞིང་མཉེས་མཉེས་མཛད།
དགུང་ལོ་གཉིས་ཙམ་ན་མགོན་ལག་མང་པོ་ལ་ནད་བྱུང་བར་གཞན་གྱིས་ཐབས་ནི་བྱས་ཀྱང་མ་ཕན། གཞོན་ནུ་བུ་རྫིའི་རྒྱབ་ཏུ་འཁུར་ནས་ཕྱག་ནས་གཏོར་བས་ལུག་ནད་ཆད། དཔལ་སྦུག་རི་ཁྲོད་འདེབས་པའི་ཆེ་བྲག་བཤགས་པས་རྨོ་རྨོས་བྲོས

བྲོས་གསུང་ཡང་བྲག་ལ་སྡིགས་མཛུབ་གཏད་དེ་ཕཊ་གསུངས་པས་རྦ་གྱེན་ལ་ལྡོག་པ་སོགས་བྱུང་། དགུང་ལོ་བདུན་བརྒྱད་ཙམ་ལ་ཚེ་སྒྲུབ་བུ་སྟོན་གོང་ཁུག་མའི་སྒྲབ་པ་ཞག་བདུན་པ་ཞིག་ཀྱང་མཛད། རྗེ་མཁྱེན་བརྩེའི་དྲུང་དུ་དུས་འཁོར་སྐུ་གསུང་ཐུགས་ཡོངས་སུ་རྫོགས་པའི་དབང་གསོན་པའི་ཐུགས་རྒྱུད་ལ་ཏིང་ངེ་འཛིན་གྱི་སྒོ་དུ་མ་འཁྲུངས།
སྐུ་གཞོན་ནུ་ནས་རབ་ཏུ་འབྱུང་བར་བཞེད་ཀྱང་ཡབ་ཡུམ་གྱིས་གསུང་ནན་ཆེས་པས་དགུང་ལོ་སོ་གཅིག་ཚུན་དགེ་བསྙེན་རྡོ་རྗེ་འཛིན་པའི་བརྟུལ་ཞུགས་ཀྱིས་སྡེ་བ་རིན་སྤུངས་པའི་དྲུང་འཁོར་མཛད།
ཕག་རི་རྫོང་དཔོན་གྱི་ལས་ཁུར་བཞེས་པའི་དུས་གཙང་རོང་གཉིས་འཁྲུགས་ནས་སྡེ་པ་གཙང་པའི་དམག་གིས་ཕག་རི་རྫོང་འཕྲོག་ཏུ་བྱུང་བ་ལ།
རིན་སྤུངས་དཔོན་གཡོག་གི་དམ་ཚིག་བསྲུང་ཏེ་རྗེ་ཉིད་ནས་སྣ་ལེན་ཙམ་ཡང་མ་གནང་མོད། ཕྱག་སྦྲེལ་གྱི་རྫོང་དཔོན་པ་རྣམ་རྫོང་ཤར་བས་སྡེ་པ་གཙང་པ་དང་ནང་ཆ་རུལ་རྐྱེན་གྱིས་རྫོང་གཙང་ལ་རྩིས་སྤྲད་ནས་ཁོ་རང་ཡང་མགོ་བཏད་ཞུས།
རྗེ་ཉིད་ལ་འཛིན་བཟུང་སྤྲད་ནས་བཙོན་དོང་དུ་བཞུགས་དགོས་པའི་འོ་རྒྱལ་ཆེན་པོས་ཟོས་ཤིང་། དེ་དག་གི་ཚེ་ཡང་གསོལ་བའི་ཕུད་ལ་བརྟེན་ནས་ཆོས་སྐྱོང་རྣམས་ཀྱི་གཏོར་བསྔོ་སོགས་ཐུགས་དམ་ཆགས་མེད་མཛད།
དེ་ནས་སྒེར་གཞིས་ནས་གསེར་དངུལ་སོགས་ནོར་མང་པོ་སྡེ་པ་གཙང་ལ་ཕུལ་ཏེ་དགོངས་པ་འཁྲོལ་ཆ་ཞུས་ནས་རང་གནས་སུ་ཕྱིར་ཕེབས་ཆོག་པ་བྱུང་པས།
དགུང་ལོ་སོ་གཅིག་པ་ས་ཕོ་བྱི་བའི་ལོ་ལ་ཐུབ་བསྟན་མན་ཆེན་བྱམས་པ་རབ

བརྟན་གྱི་དྲུང་དུ་ཚིགས་སྔ་མ་དགེ་ཚུལ་གྱི་སྡོམ་པ་བཞེས། མཚན་དབང་ཕྱུག་རབ་བརྟན་ཞེས་གསོལ། དེ་ནས་ཡུན་མི་རིང་བར་མཁན་པོ་དེ་ཉིད་དང་བསྐོང་དགེ་སློང་གྲངས་ཚང་བའི་དབུས་སུ་བསྙེན་རྫོགས་མཛད།
རི་ཕུག་ཏུ་ཐུགས་གཉེར་གྱི་འཕྲོ་འགའ་ཞིག་གནང་ནས་རྩེ་གདོང་ཆེ་ན་ཀུན་དགའ་བསོད་ནམས་གྱི་ཕྱག་ཕྱི་མཛད་དེ་དབུས་སུ་ཕེབས། ནཱ་ལེནྡྲར་མཁན་ཚབ་མཛད་ནས་ཆོས་འཁོར་བསྐོར་ཞིང་གནས་དེ་ཉིད་དུ་རྗེ་བཙུན་ནཱ་རོ་མཁའ་སྤྱོད་མ་ཞལ་གཟིགས་པ་སོགས་བྱུང་།
ལྷ་སར་ཞབས་སྐོར་མཛད་པས་རྡོ་རྗེ་སེམས་དཔའི་སྐུ་ཤཻལ་ལྟར་དྭངས་པ་ཁྲུ་གང་ཙམ་ཞིག་དབུ་གཙུག་ཏུ་ཡོད་པའི་སྣང་བ་ཤར་ཞིང་གཞན་ཡང་གནས་རྟེན་ཁྱད་པར་ཅན་རྣམས་མཇལ་བའི་ཚེ་ངོ་མཚར་བའི་གཟིགས་སྣང་དང་བྱིན་གྱི་བརླབས་པའི་རྟགས་སྣང་བསམ་གྱིས་མི་ཁྱབ་པ་བྱུང་།
སྔ་ཕྱིར་ཚར་ཆེན་ཡབ་སྲས། མཁན་ཆེན་བསླབ་གསུམ་རྒྱལ་མཚན། སྔགས་འཆང་བསོད་ནམས་ཆོས་འཕེལ།
འཕགས་མཆོག་བྱམས་པ་སྐལ་བཟང་། བྱང་གླིང་རྗེ་རིན་ཆེན་བཀྲ་ཤིས་རྒྱལ་མཚན་རྣམས་བཀའ་དྲིན་ཆེ་བའི་བླ་མར་མཛད་ལ་གཞན་ཡང་དགེ་བའི་བཤེས་གཉེན་ཤིན་ཏུ་མང་བ་བསྟེན་ནས་དབང་ཁྲིད་མན་ངག་གི་བཀའ་མང་པོ་གསན་ཏེ་ཐུགས་སུ་ཆུད་པར་མཛད་དོ།
ཁྱད་པར་སྔར་རབ་ཏུ་མ་བྱུང་བའི་གོང་དུ་མཁན་ཆེན་བསླབ་གསུམ་རྒྱལ་མཚན་ལ་གསུང་ངག་སློབ་བཤད་གསན་དུས་ཀྱི་རྡོར་གྱི་རྒྱུ་དབང་གི་ཚེ་ཚར་ཆེན་ཡབ་སྲས་གཉིས་ཀྱང་དཀྱིལ་འཁོར་གྱི་ཐད

ཀའི་ནམ་མཁའ་ལ་བཞུགས་ནས་དབང་གནང་བ་བྱུང་སྟེ་མཁན་ཆེན་བསླབ་གསུམ་པ་ཆེན་པོའི་ཞལ་ནས་ཁོང་ཡབ་སྲས་གཉིས་ཀྱང་དབང་གནང་གིན་འདུག །དེ་འདྲའི་དགའ་བ་ལ་ཨང་གསུང་དེའི་སྐབས་ཤིག་རྗེ་བསླབ་གསུམ་རྒྱལ་མཚན་ལ།
གླང་ཕུ་ནས་ཀྱི་སྡེ་པ་མཆེན་ཚེ་དོན་གྱི་གུར་ཞལ་གཉིས་ཀྱི་ཆོས་སྐོར་ཞུས་པས། ངས་ཆོས་འཆད་མི་ཐུབ་པ་རྣམས་དབོན་རིན་པོ་ཆེ་ལ་ཞུས་ཤིག་ཅེས་བཀའ་གནང་བས། སྡེ་པའི་བློ་ལ་དབོན་རིན་པོ་ཆེ་སྐུ་རྟེན་སྐྱ་བོ་འདི་འདྲས་གསུང་ཆོས་གནང་བ་ག་ལ་འོང་སྙམ་པ་བྱུང་།
རྗེས་སྐུ་ཆོས་གང་འདོད་ཞུས་ཆོག་པ་བྱུང་ངས་མངོན་མཁྱེན་ཡིན་འདུག་ཅེས་དད་པ་བྱུང་སྐད། དེ་ནས་ནུབ་ཆོས་ལུང་དུ་ཀྱཻ་རྡོར་གྱི་བསྙེན་ཆེན་མཛད་པས་ཞལ་དངོས་སུ་གཟིགས་ཤིང་རི་ཕུག་ཏུ་བཞུགས་དུས་མནལ་ལམ་དུ་ཨཱ་ཙ་རྱ་གཟི་བརྗིད་ཅན་རྒྱ་དང་སྨ་ར་དཀར་པོ་གོས་ཆེན་གསེར་མ་དཀར་སེར་དམར་ལྗང་གི་བེར་གྱོན་པ།
མགོ་ལ་རྒྱ་ནག་གི་ཐག་ཞྭ་ནག་པོ་ཅན།
ལག་ན་མན་ཧུ་དང་གཡང་ཊིའུའི་སྤོས་ཕོར་བཟུངས་ཏེ་གདན་འདྲེན་ཞུ་བའི་ཚུལ་དུ་གྱུར་པས། ཅི་ཡིན་ནམ་དགོངས་པ་ན། ཡར་ཀླུངས་བཀྲ་ཤིས་ཆོས་སྡེའི་གདན་སར་ཕེབས་དགོས་པའི་སྙན་ཞུ་འབུལ་མཁན་སླེབས་ཏེ་དེ་ལ་བལྟ་བ་འདུག་གསུང་།
དགུང་ལོ་ཞེ་གསུམ་པ་ལྕགས་ཕོ་བྱི་བའི་ལོ་ལ་དབུས་སུ་ཕེབས་ནས་ལག་ཟླ་བའི་ཚེས་བཅུ་བདུན་གྱི་ཉིན་བཀྲ་ཤིས་ཆོས་སྡེའི་ཁྲི་ལ་མངའ་གསོལ། དེར་འཇིགས་བྱེད་བཅུ་གསུམ་མ་དང་ཚེ་ཆོག་སོགས་ཀྱི་སྒྲུབ་མཆོད་གསར་འཛུགས་དང་གསུང་ངག་བླ་བརྒྱུད་ཀྱི་འཕྲོས་ལུས་སོགས་རྟེན་བཞེངས་འགའ་ཡང་མཛད་དེ་རི་ཕུག་ཏུ་ཕེབས་པས་ཕེབས་ནས་དགུང་ལོ་ཞེ་ལྔ་པ་ཆུ་མོ་ཡོས་ཀྱི་ལོ་རི་ཕུག་བྱང་གླིང་གི་གདན་ས་ཕེབས་ཏེ་ཆོས་འཁོར་བསྐོར།
འདི་དང་བཀྲ་ཤིས་ཆོས་རྗེ་ཉིས་འཛིན་མཛད། རི་ཕུག་ལོ་གསུམ་ཙམ་སོང་བ་དང་བཀྲ་ཤིས་ཆོས་སྡེར་

ཞྭ་ལུ་པའི་བན་སྨྱོན་འགར་ཞིག་གིས་མི་བསྲུན་པའི་རྒྱུ་འགྲུལ་སྣ་ཚོགས་བྱས་ཏེ་བླ་མ་ཀ་བཞི་པ་ཚུལ་ཁྲིམས་འགྱུར་མེད་ངོ་ཆེན་ལ་སྦྲན་ནས་རི་ཕུག་གི་གདན་སར་དཔོན་ཆེན་རྒྱལ་མཚན་བཟང་པོ་བསྐོས་ཆོག་པ་སྡེ་པ་གཙང་ལ་ཞུས་ནས་བྱུང་གདའ་བས་རྗེ་ཉིད་ཀྱི་ཐུགས་ལ་ནི།
ཇི་སྐད་དུ་སྤྱོད་འཇུག་ལས། ནགས་ན་རི་དྭགས་བྱ་རྣམས་དང་། །ཤིང་རྣམས་མི་སྙན་བརྗོད་མི་བྱེད། །འགྲོགས་ན་བདེ་བ་དེ་དག་དང་། །ནམ་ཞིག་ལྷན་ཅིག་བདག་གནས་འགྱུར།
།ཅེས་པའི་དོན་དུས་ལ་བབ་པོ་སྙམ་པ་འཁྲུངས་ཏོ། དབུས་ཕྱོགས་སུ་རྒྱུན་རིང་བ་བཞུགས། དེའང་ཡར་ཀླུངས་ཤེལ་བྲག་སོགས་སུ་སྒྲུབ་པ་མཛད་པས་ཐུགས་དམ་གྱི་ལྷ་ཚོགས་དཔག་ཏུ་མེད་པ་ཞལ་གཟིགས།
ཐུགས་རྒྱུད་ལ་ཉམས་རྟོགས་ཁྱད་པར་ཅན་འཁྲུངས་ཤིང་སླར་བཀྲ་ཤིས་ཆོས་སྡེར་གསུང་ངག་སློབ་བཤད་ཟབ་མོའི་ཆོས་འཁོར་ཡང་བསྐོར། དགུང་ལོ་ལྔ་བཅུ་ང་དགུ་པ་ལ་བཀྲ་ཤིས་ཆོས་སྡེའི་གདན་ས་རྗེ་བཙུན་དཔོན་མགོན་པོ་བསོད་ནམས་མཆོག་ལྡན་ལ་བཏད་དེ་སླར་ཡང་དཔལ་ཞྭ་ལུ་རི་ཕུག་ཏུ་ཕེབས་ནས་ཐུགས་དམ་སྒྲུབ་པ་གཙོ་བོར་མཛད་ཅིང་མཆོག་དམན་གྱི་གདུལ་བྱ་མང་པོར་གང་ལ་གང་མཚམས་ཀྱི་ཆོས་བསྟན་ནས་སྨིན་གྲོལ་ལ་བཀོད།
དགུང་ལོ་དྲུག་ཅུ་རེ་གསུམ་པ་ལ་རི་ཕུག་བྱང་གླིང་གི་ཁྲི་ལ་བསྐྱར་མ་ཕེབས་ནས་བུ་སྟོན་ཐམས་ཅད་མཁྱེན་པའི་བསྟན་པ་དར་བར་མཛད། དྲུག་ཅུ་རེ་ལྔ་པ་ལ་འདར་སྟོད་བླ་མའི་གདན་ས་གྲང་མོ་ཆེའི་སེང་ཁྲི་ལ་ཕེབས་ནས་གསང་ཆེན་སློབ་བཤད་ཀྱི་ཆོས་འཁོར

བསྐོར་། རྒྱུན་གྱི་ཐུགས་དམ་སྤྲོས་བཅས་རིམ་པ་ལ་ཐོ་རངས་མནལ་སད་འཕྲལ་ངག་བྱིན་རླབས། སེངྒེ་སྒྲའི་མངོན་རྟོགས་བཟླས་པ་སུམ་བརྒྱ། ཐུགས་རྗེ་ཆེན་པོ་མིག་འབྱེད། རྣམ་འཇོམས་གསང་སྒྲུབ་ཀྱི་བཟླས་པ་ཉེར་གཅིག་ཙམ།
འཇམ་ནག་བཟླས་པ། དེ་ནས་རྡོ་རྗེ་འཇིགས་བྱེད་ཀྱི་དྲ་མའི་རྣལ་འབྱོར་སྔོན་དུ་བཏང་བའི་བསྐྱེད་རྫོགས་ཀྱི་རྣལ་འབྱོར། རྡོར་བཟླས་བརྒྱ་རེ། སྔགས་གསུམ་པ་བརྒྱ་རྩ་ལ་ཉུང་མཐའ་བྱས་པའི་གང་འགྲོ།
བིར་སྲུང་གཉིས་སྦྲེལ། དཔལ་ཀྱཻ་རྡོ་རྗེའི་ལམ་དུས་འབྲིང་པ། ཚེ་སྒྲུབ་ལྕགས་སྡོང་མའི་བཟླས་བ་བརྒྱ་རྩ། དཀར་ཆ་བཞིའི་གཏོར་ཟ་སོགས། ཁྲོ་བོ་རྨེ་བརྩེགས། ཁྲོ་མོ་རྨེ་བརྩེགས།
སྙིང་མའི་ཁྲོ་བོ་རྨེ་བརྩེགས། ནི་གུའི་སྒོམ་ཐུན། རྣམ་འཇོམས་ལྗང་སྔོན། གུ་རུ་ཞི་བ། གུ་རུ་དམར་ཆེན། མཐོང་ཁ་དྲག་དམར། པདྨ་ཚེ་དབང་རྩལ། རྟ་མགྲིན་ཚེ་སྒྲུབ་ཉེ་བརྒྱུད། ཡེ་ཤེས་འོད་མཆོག
རྫོང་ཆེན་མ། འཁོར་བ་དོང་སྒྲུག །བཀའ་བརྒྱད་དྲིལ་སྒྲུབ། འཇོམས་བྱེད་ཕུར་པ་སྤུ་གྲི། ཐབ་ཐིག་གི་རྟ་མགྲིན་ཚེ་སྒྲུབ། ཕྱག་རྡོར། སྟོབས་པོ་ཆེ། དེ་ནས་བཟང་སྤྱོད་སྔོན་དུ་འགྲོ་བའི་སེམས་བསྐྱེད་རྒྱས་བསྡུས་གང་རུང་རེ་ལེན།
ཨ་ར་པ་ཙ་ན། འབྱུང་འདུལ། ཨུ་ཙ་ར་གོས་སྔོན་ཅན། གཏུམ་པོ། རྟ་མགྲིན་གསང་སྒྲུབ། འགྲོ་བ་ཀུན་སྒྲོལ་གྱི་གཟུགངས་གང་མང་དང་བཅས་པ། བླ་མ་ཡབ་སྲས་ཀྱི་སྐུ་བསྟོད་རྣམས་སྔོན་དུ་འགྲོ་བའི་རབ་ཡངས་མ་བརྒྱ་རྩ་ལ་ཉུང་མཐའ་བྱས་པའི་གང་འགྲོ་སོགས་སམ་ཟབ་སྔོན་དུ་འགྲོ་བའི་ལམ་དུས་རྒྱས་པ་བཟླས་པ་དང་བཅས་པ།
འཇིགས་བྱེད་བཅུ་གསུམ་མའི་བཟླས་པ་ཡུད་ཙམ་རེ།
རྡོ་རྗེ

རྣལ་འབྱོར་མའི་འཁྲིད་བཟླས་དང་བཅས་པ། རྟ་མགྲིན་ཡང་གསང་དཔའ་གཅིག །མཁའ་འགྲོ་ཆོས་སྐྱོང་རྣམས་ལ་གཏོར་བསྔོ་ཐུན་གཉིས་རེ། བྲག་རྫོང་མགུར་གྱི་གསང་ཁྲིད། ཞལ་གྱི་སྲུང་འཁོར་ཚེ་སྒྲུབ། ཞལ་གྱི་གསང་འཁྲིད།
པིར་སྲུང་སོགས་རྒྱས་པར་མཛད་ནས་ཉལ་བའི་རྣལ་འབྱོར་གྱི་རིམ་པ་སྔོན་དུ་མཛད་དོ། །དེ་ཡང་རྗེ་འདི་ཉིད་སྔོན་གྲུབ་ཆེན་ཀུ་ཀུ་རི་པ་སོགས་མཁས་གྲུབ་དུ་མར་སྐུ་སྐྱེ་བ་བཱཞེས་ནས་ལམ་གྱི་རྟོགས་པ་མཐར་ཕྱིན་པ་ཞིག་ཡིན་མོད་ཀྱི།
དུས་འདིར་མ་དག་པའི་གདུལ་བྱའི་བློ་ངོར་ཐ་མལ་པའི་ཚུལ་བཟུང་བའི་རྣམ་ཐར་ཡང་བསམ་གྱིས་མི་ཁྱབ་སྟེ་གསར་རྙིང་གི་ཆོས་བཀའ་ཐམས་ཅད་ལ་མ་རྟོགས་པ་དང་ལོག་པར་རྟོག་པའི་དྲི་མས་དབེན་ཞིང་འཆད་རྩོད་རྩོམ་གསུམ་གྱི་མཛད་པ་གང་ལ་ཡང་ཐུགས་ཟབ་ཅིང་བརླིང་བ་དང་།
སྐུ་རྟེན་སྐྱེ་བོའི་དུས་ནས་ཚངས་པར་སྤྱོད་པ་དགེ་སྦྱོང་གི་བརྟུལ་ཞུགས་འབའ་ཞིག་ལྷུར་ལེན་ན་ཕྱིས་རབ་ཏུ་བྱུང་ནས་ཚུལ་ཁྲིམས་རྣམ་པར་དག་པ་སོགས་ལྟ་ཅི་སྨོས།
བདག་གཞན་བརྗེ་བའི་བྱང་ཆུབ་ཀྱི་སེམས་ཐེགས་རྒྱུད་ལ་ཇི་ལྟ་བ་བཞིན་དུ་འཁྲུངས་པས་གནོད་བྱེད་དག་ལ་ཡང་གནོད་ལན་ཕན་པས་སྒྲུབ་པ་འབའ་ཞིག་མཛད་དེ།
དཔེར་བགྱིས། འདར་དུ་བཞུགས་སྐབས། ཀོང་པོ་དུང་མཚོ་བའི་གཉེར་པ་དང་། ཉིད་ཀྱི་ཕྱག་གཡོག་རྟ་རྫི་ཞིག་ཡོད་པ་འཁྲུག་པ་ཤོར། རྟ་རྫིས་དུང་མཚོ་བའི་ལག་རྡོ་ཞིག་ལ་གཉེས་ལ་བཏང་ནས་བསད་པར།
སྟོན་ལ་སྤུ་ནག་ཐམས་ཅད་སྤྲོད་པ་སོགས་ཉིད་ཀྱི

ཐུགས་བསུན་ཆེན་པོས་ཉེས་པ་བསྒྲུབས་པ་གནང་མོད་ནའང་དུང་མ་ཚོབས་གྲི་མདུང་ཁྱེར་ཏེ་གཟིམས་ཆུང་དུ་འཚངས་པ་སོགས་མི་འཚམས་པ་མང་དུ་བྱས་ཀྱང་ཐུགས་ཁྲོ་བ་སོགས་མི་མཛད། ཁོང་རང་ཚོས་མི་འཚམས་པའི་བྱད་བྱས་པར་བརྟེན་ཆོས་སྲུང་ཐུགས་ཁྲོས་ནས་མར་ལམ་རྟ་དྲེལ་ལ་ཤི་གོ་ད་མི་ཤིས་བ་སྣ་ཚོགས་བྱུང་།
དེར་མོ་མ་འདྲེ་མཐོང་བྱེད་པ་གཅིག་ལ་མོ་བཏབ་པར། འདར་གྲང་མོ་ཆེན་ནས་ཡིན་ཟེར། ལྕགས་ཀྱི་ཨ་ཙ་ར་གཉིས་གནོད་པ་བྱེད་ཅིང་འདུག་གོ་བྱས་པས།
ཁོ་གནོང་ལ་ཕོག་ནས་ཤིན་ཏུ་བྲེད། གཡོ་ཐབས་ཀྱིས་འདར་དང་བཀྲ་ཤིས་ཆོས་སྡེར་མང་ཇ་བཏང། མ་སྨིན་པའི་ཁོག་ནས་བཤགས་པ་བྱས་རུང་། སྐོར་ཐེང་དེ་ག་རང་ལ་ང་འདར་གྲང་མོ་ཆེ་ནས་འབོད་མཁན་བྱུང་ཟེར་ལམ་ཆལ་ཆོལ་བྱེད་བཞིན་དུ་སྨྱོ་ནས་ཤི
དེའི་གནས་ཚུལ་གསན་མ་ཐག་ཁོ་སྙིང་རེ་རྗེ་གསུང་ཐུགས་ཁྲེལ་ཆེན་པོ་མཛད་ཅིང་ཁོའི་སྒྲིབ་སྦྱོང་འབའ་ཞིག་མཛད་པ་ལྟ་བུའོ།
།ཕྱིས་ཀྱི་བླ་རུལ་ཁག་ཅིག་ནི། མི་འདོད་པའི་རྐྱེན་ཕྲན་བུ་རེ་ལ་ཆོས་སྐྱོང་གི་བསྐུལ་དང་དྲག་གཏོར་འཕེན་པ་སོགས་བྱེད། དེ་ལ་རྟགས་དང་ནུས་པ་གང་ཡང་མ་མཆིས་བཞིན་དུ་ཕ་རོལ་པོ་དེར། སྔོན་ལས་དང་འཕྲལ་རྐྱེན་ཅི་རིགས་པས་རྐྱེན་ངན་བྱུང་པ་ལ།
ངེད་ཀྱི་ཆོས་སྐྱོང་གི་མཐུ་ཡིན་ཟེར་ནས་དགའ་བ་སྒོམ་པ་སོགས་དོན་དུ་རང་གི་སྡོམ་གསུམ་ཡུན་ལས་འབུད་པ་དག་ལ་བལྟས་ནམ་བཅོལ་བཞིན་དུ་ཆོས་སྐྱོང་རང་གིས་ལས་བྱས་པ་དེ་འདྲར་ཡང་མི་དགྱེས་པའི་རྣམ་པ་མཛད་པ་ནི་ངོ་མཚར་པའི་རྣམ་ཐར་ཞིག་གོ
།དགུང

ལོ་བདུན་ཅུ་དོན་གཉིས་པ་ས་སྦྲུལ་ལོ། རྗེ་བཙུན་དཔོན་མགོན་པོ་བསོད་ནམས་མཆོག་ལྡན་དང་། རྗེ་ཞྭ་ལུ་བ་སོགས་ལ་དཔལ་དུས་ཀྱི་འཁོར་ལོའི་བདག་པོ་ཆེན་པོའི་བར་གྱི་དབང་རྫོགས་པར་སྐུ་མཉེལ་བཞིན་པ་ཞིག་གི་ངང་ནས་གནང་པས།
དེ་ནུབ་གཟིགས་སྣང་དུ་བྱང་གླིང་འཇམ་པའི་དབྱངས་རིན་ཆེན་བཀྲ་ཤིས་རྒྱལ་མཚན་ཤིན་ཏུ་དགྱེས་པའི་ཉམས་དང་བཅས་ཞལ་བསྟན། སྐྱེ་བདུན་རིལ་བུ་སྒྲུབ་པ་གནང་བའི་ཚེ་ནུབ་ཕྱོགས་ནས་འཇའ་ཁ་དོག་སྣ་ལྔ་བ་ཞིག་སྒྲུབ་ཁང་གི་སྟེང་དུ་ཟུག་ཡོང་བ་དང་།
གཟིམས་ཁང་གི་ནང་ཐམས་ཅད་དུ་ཤིན་ཏུ་ཞིམ་པའི་དྲི་བཟང་པོས་ཁྱབ་པ་དང་མེ་ཏོག་གི་ཆར་ལག་པས་འཛིན་ནུས་པ་བབ་ཅིང་བུམ་པའི་སྟེང་ན་སྤྱན་རས་གཟིགས་ཀྱི་སྐུ་བཞུགས་པ་ཐུན་གྱི་སྒང་ལ་བུམ་པའི་ནང་དུ་ཐིམ་སོང་བ་བུ་མོ་རྩ་སྒོ་ཡངས་པ་ཞིག་གིས་དངོས་སུ་མཐོང་བ་བྱུང་སྟེ་དེའང་ལས་དག་པ་ཞིག་ཡིན་གདའ།
ལན་ཅིག་ཐུགས་ལ་ད་ནི་ན་སོ་རྒས་པས་དཀྱིལ་འཁོར་ཆེན་པོའི་རིམ་གཉིས་ཀྱི་རྣལ་འབྱོར་སོགས་སྤྲོས་བཅས་རྣམས་དོར་ཏེ་ལམ་ཟབ་མོ་ཨྱོན་སྒྲུབ་པ་ཞིག་ལ་ཆིག་སྒྲིལ་བྱའོ་དགོངས་པ་ན།
མནལ་ལམ་དུ་ཐུགས་དམ་གྱི་ལྷ་དཔལ་ཀྱཻ་རྡོ་རྗེའི་ཐུགས་ཀར་ཨྱོན་རིན་པོ་ཆེ་བཞུགས་པ་ཞིག་བྱུང་པས་སྔར་གྱི་ཐུགས་འདུན་དེ་མི་ལེགས་པར་མཁྱེན་ནས་ལྷའི་རྣལ་འབྱོར་སོགས་སྐུ་གཤེགས་ཀ་ཚུན་ཆད་ལ་ཆག་མེད་མཛད།
དེ་ནས་སྐུ་གཅོང་གི་རྣམ་པ་དང་སྤྱན་གྱིས་མི་གཟིགས་པའི་ཚུལ་བསྟན་པར་ལན་ཅིག་ཡར་ཀླུངས་བཀྲ་ཤིས་ཆོས་སྡེ་ནས་འོངས་པའི་གྲྭ་གཞོན

འཕྲིན་ལས་རྒྱ་མཚོ་ཟེར་བ་ཞིག་ཡོད་པ་དེས། དཔོན་སློབ་ཆེན་མོ་སྐུ་སིང་དྭངས་བྱུང་ན་ནི་ལགས་མོད། མ་བྱུང་ཚེ་དགྲོངས་ན་འོངས་མཆིས། རྡོའི་དོས་དང་འདྲ་པ་འདུག་ཅེས་སྐུར་བ་བཏབ་པ་གསན་ནས། ཁོ་བདེན།
གཞན་དོན་མི་ནུས་པའི་ལུས་འདི་རྡོའི་དོས་རང་ཡིན་འདུག་གསུང་། དགུང་ལོ་དོན་དྲུག་བཞེས་པ་ཆུ་བྱ་ལོ་ཚེས་བཅུ་ཞིག་གི་སྐབས་གསུང་ཆོ་ག་རྒྱས་པ་དང་གསོལ་ཇ་ཡང་བཟང་ཞིང་མང་བ་གནང་། མཇལ་མཁན་བྱུང་ཚད་ལ་བཀའ་བསྒོ་བྱིན་རླབས་སོགས་ཞུས་པ་ལམ་ལྟོས་བར་གནང་ཞིང་བྱམས་པ་བསྟན་འཛིན་ལ་དེ་རིང་ཚེ་བཅུའི་ཆོ་ག་བློ་ཁ་རྫོགས་པ་རང་བྱུང་།
སྲོད་ཐུན་གྱི་གོང་དུ་གོ་བོ་ནི་རྒྱབ་འགྲོ་བ་ཡིན་ནོ་གསུང་།
ས་མ་སྲིབ་ཙམ་ལ་སྐུ་གཤེགས་གྲབ་བྱུང་བས་རྟབ་རྟབ་པོར་རྗེ་བཙུན་དཔོན་རིན་པོ་ཆེ་ཕེབས་ནས་གསོལ་བ་བཏབ་པས། སྔ་མ་ཞལ་གྱིས་མ་བཞེས། དེ་ནས་ཡང་གསོལ་པ་ཕུར་ཚུགས་སུ་བཏབ་པས། ད་འོ་ན་དེ་འདྲ་རང་གནང་ཅི་དགོས་ཐུགས་དང་བསྟུན་ནས་སྡོད་པ་ལགས་གསུང་།
དེ་ནས་ལོ་རིལ་པོ་གསུམ་ཙམ་གྱི་བར་བཞུགས་ནས་བསྟན་འགྲོའི་དོན་རྒྱ་ཆེར་མཛད་དེ་མཐར་དགུང་ལོ་བདུན་ཅུ་དོན་དགུ་པ་མེ་ཕོ་བྱི་བའི་ལོ།
སྨིན་དྲུག་ཟླ་བའི་ཚེས་བཅུ་གཉིས་ཀྱི་ཉི་མ་ནུབ་མཚམས་སུ་ཞིང་གཤེགས་སོ། །དེའི་ཚེ་ཡང་དཔོན་རིན་པོ་ཆེས་གསུང་ཤེད་དྲག་པོས་བཞུགས་པར་གསོལ་བ་བཏབ་པས། སྔར་ཕྱེད་ལ་བསམ་ནས་ལོ་དེ་ཙམ་ཞིག་བསྡད་པ་ཡིན།
ད་ཆ་དེ་འདྲ་གནང་གཞན་དྲག་ཅེས་བཀའ་སྩལ། གདུང་སྦྱངས་པས་ཚེམས་ལ་དུང་དཀར་གཡས་འཁྱིལ་ཁ་སྤྲོད་དང་རིང་བསྲེལ་ཚན་ཆེ་བ་བྱོན་ཞིང་གཟིམས་མལ་སྐུ

འདྲ་སོགས་ཡར་ཀླུངས་བཀྲ་ཤིས་ཆོས་སྡེར་བཞེངས་སོ། །གསུང་ལས་འཁྲུངས་པའི་དངོས་སློབ་མཐའ་ཡས་ཀྱང་བཀའ་བབས་ཀྱི་བུ་ཆེན་གསུམ་ནི། སློབ་བཤད་བཀའ་བབས་ཆེ་བ་དཔོན་རིན་པོ་ཆེ་མགོན་པོ་བསོད་ནམས་མཆོག་ལྡན།
བུ་ལུགས་ལ་བཀའ་བབས་ཆེ་བ་ཁྱབ་བདག་ཞྭ་ལུ་པ་རིན་ཆེན་བསོད་ནམས་མཆོག་གྲུབ། རྙིང་མ་ལ་བཀའ་བབས་ཆེ་བ་གླང་བུ་ནས་འཇམ་དབྱངས་ཆོས་སྐྱོང་དབང་ཕྱུག་གོ །རྗེ་འདིའི་རྣམ་ཐར་རྒྱལ་མཆོག་ལྔ་པས་མཛད་པ་དང་།
དེ་ཉིད་གང་ལས་བྱུང་བའི་རྩ་བ་དཔོན་རིན་པོ་ཆེ་མགོན་པོ་བསོད་ནམས་མཆོག་ལྡན་གྱི་ཟིན་ཐོའི་ཡི་གེ་སོགས་བདག་གི་མཐོང་ལ། དེ་དག་ན་མི་གསལ་བའི་རི་ཕུག་ཏུ་འཇིགས་བྱེད་ཞལ་གཟིགས་བྱུང་ཚུལ་སོགས་གསང་རྣམ་གྱི་ཟིན་བྲིས་ཐོར་བུ་ཡོད་འདུག་པ་མ་རྙེད་དོ།
། ༑ གསོལ་འདེབས་ལས། འཁྲུལ་སངས་ཡོ་གར་བློ་རྒྱས་ཚེ་ཡི་དཔལ། །ཤཱཀྱའི་བསྟན་འཛིན་ཟླ་མེད་སེང་གེ་བཞིན། །རིན་ཆེན་ཆོས་ཀྱི་རྒྱ་མཚོ་རླབས་འཕྲེང་གཡོ།
།མཚུངས་མེད་དམ་པ་གསུམ་ལ་གསོལ་བ་འདེབས། །ཞེས་སོ། ། ༑ དང་པོ་ནི། འཁྲུལ་སངས་ཡོ་གར་བྱོ་རྒྱས་ཚེ་ཡི་དཔལ། །ཞེས་བྱུང་བས། མཁས་གྲུབ་རིན་ཆེན་སངས་རྒྱས་ཆ་དཔལ་ནི།
།བྱང་གླིང་རྗེ་རིན་ཆེན་བཀྲ་ཤིས་རྒྱལ་མཚན་གྱི་སློབ་མའི་གཙོ་བོར་གྱུར། རྒྱུད་སྡེ་སྤྱི་དང་ཁྱད་པར་ཡོ་ག་རྣལ་འབྱོར་རྒྱུད་ལ་གཞན་དྲིང་མི་འཇོག་པའི་རྣམ་དཔྱོད་ཀྱི་མཁྱེན་རབ་མཆོག་ཏུ་ཡངས།
འབྲོག་གི་མི་བརྒྱུད་ཀུ་སཱ་ལི་པ་རྒྱལ་མཚན་བཟང་པོའི་དཔོན་ཡིན་པས་འབྲོག་ཁང་པར་ཡང་གྲགསརི་ཕུག་གི་འབྲོག་ཁང་དུ་སྒྲུབ་པ་རྒྱུན་རིང་མཛད། དེ་རྗེས་དཔལ་འཁོར་ཆོས་སྡེར

རིན་སྡིང་གྲྭ་ཚང་གི་གདན་ས་བསྐྱངས་ཤིང་གཞན་ཕན་འཕྲིན་ལས་ཤིན་ཏུ་ཆེ། སྐུ་ཆེ་བའི་ཡོན་ཏན་སློབ་དཔོན་ཀུན་དགའ་སྙིང་པོའི་རྣམ་འཕྲུལ་དུ་གྲགས་སོ། །སློབ་མའི་གཙོ་བོ་མཁན་པོ་སྐུ་ཞང་ནམ་མཁའ་ཆོས་ལྡན།
དབང་ལྡན་ཆོས་འཁོར་བ་མཁས་མཆོག་བསྟན་པའི་སྒྲོན་མེ་སོགས་མང་དུ་བྱུང་ངོ་། གཉིས་པ་ནི། ཤཱཀྱའི་བསྟན་འཛིན་ཟླ་མེད་སེངྒེ་བཞིན། །ཞེས་གྲུབ་དབང་ཤཱཀྱ་སེངྒེ་ནི། འཁྲུངས་ཞྭ་ལུ་བ་ཡིན། ཚར་ཆེན་ཡབ་སྲས།
སྔགས་འཆང་བསོད་ནམས་ཆོས་འཕེལ་སོགས་བླ་མ་མང་དུ་བསྟེན། ཞྭ་ལུ་གྲང་ཆེན་གྲྭ་ཚང་གི་རྡོ་རྗེ་སློབ་དཔོན་མཛད། སྐུ་ཚེའི་མཇུག་ལ་རི་ཕུག་ཁོ་ནར་བཞུགས་ཤིང་། ནགས་རིན་ལུགས་ཀྱི་དུས་འཁོར་སྦྱོར་དྲུག་ལ་ཐུགས་དམ་ཉམས་ལེན་མཛད་པས་མྱོང་རྟགས་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས།
དགུང་ལོ་ཤིན་ཏུ་སྨིན་པ་བཞུགས་སོ། །སློབ་མའི་གཙོ་བོ་ལྷ་བོ་པ་བཀྲ་ཤིས་རྒྱལ་མཚན། མཁན་ཆེན་རིན་ཆེན་བསོད་ནམས་མཆོག་གྲུབ་སོགས་བྱུང་ངོ་།
། ༑ གསུམ་པ་ནི། རིན་ཆེན་ཆོས་ཀྱི་རྒྱ་མཚོ་རླབས་ཕྲེང་གཡོ། །ཞེས་རྗེ་བཙུན་ལྷ་བོ་པ་རིན་ཆེན་རྒྱ་མཚོ་དཔལ་བཟང་པོ་ནི། འཁྲུངས་ཡུལ་རྒྱལ་མཁར་སྤེལ་བཞིར་འཁྲུངས་པ་ཡིན་གདའ།
རྒྱལ་རྩེ་ལྷ་བོ་གྲྭ་ཚང་གི་རྩ་གྲྭ་ཡིན། རྗེས་སུ་རི་ཕུག་བྱངགླིང་གི་གདན་ས་མཛད་ནས་ཆོས་འཁོར་བསྐོར། བྱང་གླིང་པ་རིན་ཆེན་བཀྲ་ཤིས་རྒྱལ་མཚན། བླ་མ་དཔལ་ལྡན་ཆོས་བཟང་།
གྲོང་གསར་ལོ་ཙཱ་བ་བློ་གྲོས་དཔལ་བཟང་། ཆོས་རྗེ་རྡོ་རྗེ་བཟང་པོ། རྡོ་རྗེ་འཆང་དབང་ཕྱུག་རབ་བརྟན། སྐུ་ཞང་ནམ་མཁའ

ཆོས་ལྡན་སོགས་བླ་མ་མང་དུ་བསྟེན་ནས་རྒྱུད་སྡེ་བཞི་ལ་མཁས་པར་སྦྱངས། བརྒྱུད་འཛིན་སློབ་མ་མཁན་ཆེན་རིན་ཆེན་བསོད་ནམས་མཆོག་གྲུབ། ལྷ་བོ་པ་བཀྲ་ཤིས་རྒྱ་མཚོ། ཆེན་པོ་ཆོས་དབང་རྒྱལ་མཚན་སོགས་མང་དུ་བྱུང་ལ།
ས་ཕོ་འབྲུག་གི་ལོ་རྒྱལ་མཁར་སྤེལ་བཞིར་སྐུ་གཤེགས། གསོལ་འདེབས་ལས། འཇམ་མགོན་བསོད་ནམས་མཆོག་ལྡན་རྡོ་རྗེས་མས། །ཁྱབ་བདག་རིན་ཆེན་བསོད་ནམས་མཆོག་ཏུ་གྲུབ། །ཕྱོགས་འདིར་ལྷག་བསམ་ཆེས་དཀར་དམ་ཆོས་ཀྱི།
།བཀའ་དྲིན་སྩོལ་མཛད་གཉིས་ལ་གསོལ་བ་འདེབས། །ཞེས་འབྱུང་བས། དང་པོ་རྗེ་བཙུན་བཀའ་འགྱུར་བ་མགོན་པོ་བསོད་ནམས་མཆོག་ལྡན་དེ་ནི། ཚར་ཆེན་ཆོས་ཀྱི་རྒྱལ་པོའི་སྤྲུལ་པར་ཡང་གྲགས་ལ།
འདི་ཉིད་ཀྱི་ཡབ་ནི་གནས་གསར་པའི་གདུང་བརྒྱུད་རྡོ་རྗེ་འཆང་དབང་ཕྱུག་རབ་བརྟན་གྱི་སྐུའི་གཅུང་པོ་འ་ཞེ་ནམ་མཁའ་མགོན་པ་དང་། ཡམ་ཚེ་དབང་བསོད་ནམས་དཔལ་མོ་བྱ་བ་གཉིས་ཀྱི་སྲས་སུ་གྱུར་ཏེ།
དེ་ཡང་ལྷུམས་སུ་བཞུགས་པའི་ཚེ་ཡུམ་ལ་རྡོལ་འཇོམས་ཟེར་བའི་ཞིང་སྟེང་ནས་དུང་དཀར་གཡས་འཁྱིལ་རྙེད་པ་དང་། བྲག་རི་མཐོན་པོའི་རྩེར་འཇམ་དབྱངས་མཁྱེན་བརྩེའི་དབང་ཕྱུག་ཕྱག་ན་བུམ་པ་བསྣམས་ཏེ་བཞུགས་པའི་བྲག་རྩ་ན་ཡུམ་ཉིད་འཁོར་བར་སྤྱི་གཙུག་ཏུ་བུམ་ཆུ་སྐྱེ་ནོར་གྱིས་བླུག་པ་སོགས་རྨི་ལྟས་ངོ་མཚར་བ་མང་དུ་བྱུང་ངོ་།
།ལྷག་པར་སྔར་དང་མི་འདྲ་བ་ཡུམ་ཉིད་ལ་ངེས་འབྱུང་དང་།
བྱམས་སྙིང་རྗེའི་ཐུགས་དམ་ཁྱད་པར་ཅན་ཐུགས་རྒྱུད

ལ་རང་ཤར་དུ་བྱུང་སྟེ། དེ་ལྟ་བུའི་ཚུལ་ཀ་མད་སུམ་ཅུར་སྤེལ་ནས་ཡུམ་གྱིས་རྩོམ་པ་ཡང་བགྱིས་སོ། །མངལ་གྱི་ཟླ་གྲངས་ཐིམ་ནས་རབ་བྱུང་བཅུ་བཞི་པའི་ཆུ་མོ་ཡོས་བུའི་ལོ། ཧོར་ཟླ་བཅུ་གཅིག་པ་སྟག་གི་ཟླ་བའི་དམར་ཚེས་དགེ་བར་གནུབས་ཁུ་ལུ་པ་གཞིས་ཀར་མཚན་ལྟས་བཟང་པོ་ད་བཅས་ཏེ་སྐུ་འཁྲུངས།
གསུང་མ་བྱེ་གོང་ཡུམ་གྱི་བང་བར་ཁྱེར་ཏེ་སྐུ་ངོས་གཞན་གྱི་གྲལ་འགོར་འདུག་པ་ན་གསུང་མི་ཙེར་ལ། གྲལ་འགབ་ཏུ་འཕོས་པ་ན་གསུང་ཙ་ར་བ་སོགས་མི་དགྱེས་པའི་ཚུལ་མཛད་པས།
རྨོ་མོས་འདི་གྲལ་མཇུག་ཏུ་བཞུགས་འདོད་པ་མི་གདའ། གྲལ་འགོ་རང་དུ་བཞུགས་ཆུག་གཅིག་ཟེར་རོ། དགུང་ལོ་གཉིས་ཙམ་ལ་རྡོ་རྗེ་འཆང་དབང་ཕྱུག་རབ་བརྟན་ཕེབས་ནས་ཚེ་དབང་གནང་བ་རྗེས་སུ་འུང་ཐུགས་དྲན་བསོད་ཀྱིན་ཡོད་འདུག
།གསུང་སྒོ་དབྱེ་ཙ་མ་ནས་ངའི་མིང་ལ་བཙུན་ཆུང་ཚུལ་ཁྲིམས་ཟེར་བ་ཡིན་ནོ་གསུང་པ་དང་། སྐུ་རྩེ་ད་ཀྱང་དགོན་པ་འདེབས་པ་དང་ཆོས་འཆད་པ་སོགས་ཀྱི་ལད་མོ་ཁོ་ན་མཛད།
དགུང་ལོ་བདུན་ལ་མཆོད་གནས་ཆེན་པོ་ཞྭ་ལུ་རི་ཕུག་འདི་ཉིད་དུ་ཕེབས། རྡོ་རྗེ་འཆང་དབང་ཕྱུག་རབ་བརྟན་གྱི་དྲུང་དུ་དབུ་ཕུད་ཕུལ། མཚན་མགོན་པོ་བསོད་ནམས་མཆོག་ལྡན་ཞེས་གསོལ་ཏེ་ལོ་འཕྲོས་འཁྲུངས་ཡུལ་དུ་ཐེགས།
དགུང་ལོ་བརྒྱད་ལ་སླར་ཡང་རི་ཕུག་ཏུ་ཕེབས་ནས་རྡོ་རྗེ་འཆང་དབང་རབ་པ་ཉིད་ཀྱིས་མཁན་པོ་མཛད་ནས་དགེ་ཚུལ་གྱི་སྡོམ་པ་ཡང་དག་པ་བཞེས།
དེ་གོང་རྗེ་དབང་རབ་པའི་མཚན་ལམ་དུ་ཆོས་སྐྱོང་ཡིད་བཞིན་ནོར་བུའི་ཕ་ཉ་དེས་རྒྱ་སྤོས་དྲི

ཞིམ་པོའི་ཆུན་པོ་ཞིག་ཁྱེར་ཏེ་བྱུང་པས་ཉིན་པར་ཉིད་རབ་བྱུང་སྒྲུབ་པར་བྱོན་པས་ཚུལ་ཁྲིམས་གཙང་བ་ཞིག་འོང་བ་འདུག་གསུངས་ནས་མཉེས་མཉེས་མཛད། དེ་ནས་རྗེ་རྡོ་རྗེ་འཆང་དབང་རབ་པའི་ཕྱག་ཕྱིར་བཞུགས་ཏེ་རིམ་གྱིས་ཐུགས་གཉེར་གསན་སྦྱོང་རྣམས་ལ་འགྲུས་པར་མཛད།
དགུང་ལོ་བཅོ་ལྔ་པ་ལ་ཡར་ཀླུངས་བཀྲ་ཤིས་ཆོས་སྡེའི་གདན་སར་རྗེ་དབང་རབ་པ་ཉིད་ཀྱིས་རྒྱལ་ཚབ་ཏུ་བཀོད། དེར་བླ་མའི་མཛད་སྒོ་མཐའ་དགེ་ཚུལ་བཞིན་དུ་བསྒྲུབས་པས་སྐུ་ན་ཕྲ་མོ་ལ་འདི་འདྲ་འོང་བ་ཞེས་ཀུན་ཡིད་འཕྲོག་ཅིང་དད་པར་གྱུར།
དགུང་ལོ་ཉི་ཤུ་པ་ལ་རྗེ་སྒྲུབ་ཁང་པ་དཔལ་ལྡན་དོན་གྲུབ་གྱིས་མཁན་པོ་མཛད། བྲང་ཏི་ནམ་མཁའ་སངས་རྒྱས་ཀྱིས་ལས་སློབ་དང་།
ཤར་པ་ཤེས་རབ་འབྱུང་གནས་ཀྱིས་གསང་སྟེ་སྟོན་པ་མཛད་ཅིང་། དད་པའི་དགེ་འདུན་གྲངས་ཚང་བའི་དབུས་སུ་བཀྲ་ཤིས་ཀྱི་གཙུག་ལག་ཁང་དཔལ་ཨེ་ཝཾ་ཆོས་ལྡན་དུ་བསྙེན་པར་རྫོགས།
མཁན་སློབ་དེ་གསུམ་ལས་སྔ་ཕྱིར་ཆོས་བཀའ་ཤིན་ཏུ་མང་བ་གསན། རྗེ་དབང་རབ་པའི་དྲུང་དུ། ལམ་འབྲས་སློབ་བཤད་ཀྱིས་མཚོན་པའི་དཔལ་ལྡན་ས་སྐྱ་བའི་ཆོས་སྐོར། དཔལ་དུས་ཀྱི་འཁོར་ལོ་སོགས་བུ་སྟོན་ཐམས་ཅད་མཁྱེན་པའི་ཆོས་སྐོར།
གཞན་ཡང་གསང་སྔགས་གསར་རྙིང་གི་ཆོས་བཀའ་རྗེ་ཉིད་ལ་མངའ་བ་ཕལ་མོ་ཆེ་བུམ་པ་གང་བྱོའི་ཚུལ་དུ་གསན། དགུང་ལོ་ཉི་ཤུ་རྩ་བདུན་པ་ལ་༢དར་གྲང་མོ་ཆེའི་གདན་ས་ཡང་གཏད་དེ་དེར་བླ་མའི་ཞབས་ཏོག་དང་ཆོས་གསན་པ་སོགས་ལ་འབྲོམ་སྟོན་རྒྱལ་བའི་འབྱུང་གནས་ཀྱི

རྣམ་ཐར་དང་འདྲ་བ་མཛད། རྗེ་དབང་རབ་པ་ཡང་ལོ་སྔ་མ་དག་ལ་སྐུ་གཤེགས་གྲབས་ཆར་ཁ་ཡར་བྱུང་ཡང་རྗེ་ཉིད་ནས་གདུང་ཤུགས་དྲག་པོས་གསོལ་བ་བཏབ་པས་སྐུ་ན་ཤིན་ཏུ་སྨིན་པའི་པར་བཞུགས། པཎ་ཆེན་ངག་དབང་ཆོས་གྲགས་ལ་ཡང་རྡོ་རྗེ་འཕྲེང་བ་སོགས་ཆོས་བཀའ་དུ་མ་གསན།
དགུང་ལོ་སོ་བཞི་པ་ལ་རྗེ་དབང་རབ་པ་ཞིང་བརྗེས་ནས་ཁའུ་བྲག་རྫོང་དང་ས་ངོར་ཞྭ་ལུ་སོགས་སུ་དགོངས་རྫོགས་རྒྱ་ཆེན་པོ་བསྐུབས་ཏེ་ཡར་ཀླུངས་སུ་བྱོན།
བཀྲ་ཤིས་ཆོས་སྡེར་ལམ་ཟབ་བླ་མ་ལྷ་ཁང་གསར་བཞེངས་དང་། དཔལ་དུས་ཀྱི་འཁོར་ལོ་སོགས་དཀྱིལ་འཁོར་མང་པོ་ཞལ་ཕྱེ་ནས་སྒྲུབ་མཆོད་མཛད་པའི་སྲོལ་རྒྱུད་ད་ལྟའང་ཡོད་པར་གྲགས། གོང་དཀར་རྡོ་རྗེ་གདན་དུ་སྐུ་མཚམས་མཛད་ནས་དམ་བཅའི་ཡི་གེ་མཛད་པའི་སྙིང་པོ་འདི་ལྟར།
ད་ཆ་རང་ལོ་སོ་བརྒྱད་པ་འབྲུག་ལོ་ཟླ་བ་དང་པོ་ནས་བཟུང་ཇི་སྲིད་འཚོའི་བར་ཚེ་འདིའི་བདེ་སྐྱིད་སྙན་གྲགས་ཆེད་དུ་མི་བསྒྲུབ་པ་དང་།
ཟས་སྟེར་མི་བྱུང་ན་འཕྱོལ་ཉོག་ཏུ་མ་སོང་བར་ལོངས་སྤྱོད། མ་བྱུང་ན་བཅུད་ལེན་ལ་སོགས་པའི་ངན་ངོན་ས་བརྟེན། གོས་སྟེར་མི་བྱུང་ན་གྱོན། མ་བྱུང་ནའང་ཆོས་གོས་རྣམ་གསུམ་ངན་སྙིགས་དང་གཏུམ་མོ་ལ་བརྟེན་པར་བྱེད།
ཆོས་བཀའ་གཏེར་མདོ་སྔགས་རྣམ་དག་ཞུ་ས་གང་ན་ཡོད་ཀྱང་ཞུ། ཁྱད་པར་ཁེ་དང་རྒྱལ་ཁ་གཞན་ལ་བསྐུར་ཞིང་གྱོང་རང་ཉིད་ཀྱིས་ལེན་པ་གང་ཡོང་ཡོང་བྱེད། ལྷག་པར་ལྷའི་བསྙེན་པ་རིགས་མི་གཅིག་པ་བརྒྱ་ཕྲག་བྱེད།
རྟགས་དང་མཚན་མ་ཡོང་རེ་མེད་ཀྱང་གྲངས་བསྙེན། དུས་བསྙེན། གཙོ་འབུམ། འཁོར་ཁྲིར་ལོགས་པ་བརྒྱ་ཕྲག་གཅིག

ཅོ་ཞེ་དགུ་ཚུན་ལ་གྲུབ་པར་བགྱི། དེ་ནས་ཀྱང་མ་ཤི་ན་ཅི་འགྲུབ་བྱེད། དེ་དག་གི་ཁས་ལེན་དང་དམ་བཅའ་ལ་རྟ་རི་བ་དང་མཉམས་ལེན་ལག་ཐོག་ཡོད་པ་ལ་ཁྱི་མི་རི་བ་བྱུང་གི་དོགས་འདུག་པས་ཡང་ཡང་ཞུས་དག་བྱེད།
གྲུབ་ན་ཁེངས་རློམས་སྤངས་ཏེ་ཆོས་ཆོས་སུ་སོང་བ་བྱེད། དེ་དག་འགྲུབ་མ་འགྲུབ་བལྟ་ཕྱིར་ཡི་གེ་བྲིས་པ་ཡིན་ཞེས་བྱ་བ་མཛད་ནས་རྒྱལ་བའི་བཀའ་འགྱུར་རིན་པོ་ཆེའི་ལུང་རྒྱུན་ཕྱོགས་གང་དང་གང་ན་ཡོད་ཅེས་འཚོལ་བ་གནང་པས།
ཀོང་པོ་ཕྱོགས་ན་གཏེར་སྟོན་འཇའ་ཚོན་སྙིང་པོ་ལ་ཡོད་འདྲ་ཟེར་བ་གསན་ནས་ཀོང་པོར་ཕེབས། དྭགས་ལ་སྒམ་པོའི་ཕུ་གཉལ་ལམ་རྒྱབ་ཙན་ན་ཆུ་ཆེན་པོས་ལམ་བཅད་ནས་མི་ཐར་བ་འདུག་པ་ལ་བྱ་རོགས་གཅིག་གིས་སྣ་དྲངས་ནས་འཁྱགས་ཟམ་ཞིག་རྙེད།
དེར་བྱོན་ནས་ཕ་རིར་སླེབས་པ་དང་འཁྱགས་ཟམ་བསྡིབས། ཇག་པ་འགའ་རེས་རྗེས་བསྙེགས་ཀྱང་ཆུ་ལམ་ཐར་བ་མིག་ཧུར་རེ་ལུས་སྐད། གཏེར་སྟོན་པས་ཀྱང་མངོན་ཤེས་ཀྱིས་རིག་ནས་མི་ཞིག་ཕེབས་བསུར་བརྫངས།
ཁོས་ཡོངས་ནས་ཕྱག་བཙལ་མཇལ་དར་ཕུལ། སྤོས་སྣ་བྱས་ཏེ་གདན་དྲངས། ཁྱེད་སློབ་དཔོན་ལ་ང་ཡོང་བ་སུས་ཞུས་གསུངས་པས། སྐད་ཆ་མི་དགོས་ཁོང་རང་གིས་ཤོས་ཡོངས་ཟེར་སྐད།
གཏེར་སྟོན་དང་མཇལ་ནས་ཁོང་ལ་བཀའ་འགྱུར་གྱི་ལུང་ཚད་ཐུབ་ནི་བཞུགས་ཡོད་ཚད་ཀྱང་མིན་པ་འདུག། གཏེར་སྟོན་ཁོང་རང་གི་ཕྱག་མཛུབ་གཡས་གཡོན་རྩ་སྤྲོད་མཛད་ནས་ངུ་ཅག་གཉིས་འདི་ག་བྱུང་བ་ཀ་བཀའ

འགྱུར་གྱི་ལུང་ཡིན་མོད་གསུང་། གཏེར་གསར་དཀོན་མཆོག་སྤྱི་འདུས་སོགས་ཆོས་བཀའ་ཅི་རིགས་པ་གནང་། ཕར་ཡང་ས་ལུགས་ཀྱི་ཆོས་འགའ་ཞིག་ཕུལ་ཏེ་རིམ་གྱིས་དགུང་ལོ་ཞེ་གཉིས་པ་ཤིང་ཕོ་སྤྲེའུའི་ལོ་གཙང་ལྗོངས་སུ་ཆིབས་བསྐྱོད།
གདན་ས་ཆེན་པོ་ཞྭ་ལུ་རི་ཕུག་གི་གཟིམས་ཁང་རྣམ་གྲོལ་ཡང་རྩེར་ལོ་གསུམ་གྱི་སྐུ་མཚམས་བཅད་རྒྱར་ཤིན་ཏུ་དམ་པ་ལ་བཞུགས། སྔར་གནང་བའི་དམ་བཅའི་ལྷ་གྲངས་ཀྱི་ལྗགས་བསྙེན་རྣམས་ལེགས་པར་གྲུབ་པ་མཛད།
དེ་གྲོལ་བ་དང་མཉམ་དུ་སྡེ་པ་བཀྲ་ཤིས་རྩེ་བས་གདན་དྲངས་པ་བཞིན་དབུས་སུ་ཕེབས་ནས་བྱ་དཀའ་བ་དུ་མས་བཀའ་འགྱུར་ཡོངས་རྫོགས་ཀྱི་ལུང་རྒྱུན་ཁུངས་མ་ཆོལ་མཛད་ཅིང་དེ་ཡང་མདོ་མང་གི་ལུང་རྒྱུན་ཤིན་ཏུ་དཀོན་ཞིང་ལྷོ་བྲག་ངོས་སུ་བླ་མ་ཚོགས་གཉིས་དཔལ་གྲུབ་ལ་ཡོད་པར་གསན་ཏེ་སྨན་ལུང་ཁྲ་ཚངས་པའི་ཞབས་དྲུང་བློ་མཆོག་རྡོ་རྗེ་ཞུ་བར་རྫོང་བརྡ་མཛད་ནས་ཕྱིས་ལུང་ཚང་མ་གསན་ཐུབ་པ་དང་གོང་དཀར་ཆོས་སྡེར་སློབ་མ་མང་པོར་ལྗགས་ལུང་གནས་བས་དེང་སང་བོད་དང་བོད་ཆེན་པོའི་རྒྱལ་ཁམས་ཐམས་ཅད་དུ་རྒྱལ་བའི་བཀའ་དངོས་ཀྱི་ལུང་རྒྱུན་མཉམས་པ་ཡོད་པ་ནི་འདི་ཉིད་ཁོ་ནའི་བཀའ་དྲིན་ཡིན།
དེ་ནས་ཟུར་ཆོས་དབྱིངས་རང་གྲོལ་ལ་ཐོག་མར་ཚར་ལུགས་ཀྱི་ཆོས་བཀའ་འབུལ་བ་དང་། དེ་རྗེས་འབྲས་སྤུངས་སུ་ཕེབས་ཏེ། རྒྱལ་བ་ལྔ་པ་ཆེན་པོ་དང་མཇལ་ཞིང་རིམ་གྱིས་དབུ་སླར་བཞེས་ནས་ཕོ་བྲང་ཆེན་པོ་པོ་ཏ་ལར་གསུང་ངག་སློབ་བཤད་དང་རྡོ་རྗེ་འཕྲེང་བ་སོགས་དབང་ཆོས་བསམ་གྱིས་མི་ཁྱབ་པ་འབུལ་བ

མཛད་། རྒྱལ་དབང་རིན་པོ་ཆེས་རྗེ་འདི་ཉིད་ནས་བརྒྱུད་པའི་འཕྲེང་བའི་དབང་རྣམས་ཆོས་གྲྭ་ཆེན་པོ་འབྲས་སྤུངས་ཚོགས་ཆེན་ལ་གནང་བས་ཆོས་ཀྱི་འཕྲིན་ལས་ཇེ་རྒྱས་སུ་གྱུར། སྔ་ཕྱིར་ཆོས་གསན་པའི་བླ་མ་མཐའ་ཡས་ཀྱང་བཀའ་རིན་ཆེ་བའི་བླ་མ་རྡོ་རྗེ་འཆང་དབང་ཕྱུག་རབ་བརྟན།
རྗེ་སྒྲུབ་ཁང་པ་ཆེན་པོ། པཎ་ཆེན་ངག་དབང་ཆོས་གྲགས། རྔོག་སྟོན་འཇམ་དབྱངས་འོད་ཟེར་སོགས་ཡིན་ནོ། ད་ལྟར་སྐུ་ཚེའི་སྟོན་སྨད་ཐམས་ཅད་དུ་ཐོས་བསམ་སྒོམ་གསུམ་དང་གཞན་དོན་ཆོས་འཆད་པ་ཁོ་ནས་དུས་འདའ་བ་མཛད་ལ།
ཡར་ཀླུངས་བཀྲ་ཤིས་ཆོས་སྡེ་སོགས་སུ་བཀའ་འགྱུར་གྱིས་མཚོན་པའི་གསུང་རབ་གླེགས་བམ་ཆ་ཚང་བ་མང་པོ་དང་གཞན་ཡང་སྐུ་གསུང་ཐུགས་རྟེན་གྱི་བྱེ་བྲག་དུ་མ་གསར་དུ་བཞེངས།
བསྐྱེད་རྫོགས་ཀྱི་ཏིང་ངེ་འཛིན་བཟང་པོ་ཐུགས་རྒྱུད་ལ་རྒྱུན་ཆད་མེད་པར་གནས་ཤིང་། ཐུགས་དམ་གྱི་ལྷ་ཚོགས་རབ་ཏུ་མང་པོས་དངོས་དང་ཉམས་ཅི་རིགས་པར་ཞལ་བསྟན་ནས་བྱིན་གྱིས་བརླབས།
ཆོས་སྐྱོང་རྣམས་བྲན་དུ་འཁོལ་བའི་རྟགས་སུ་རྒྱུན་གྱིས་ཐུགས་དམ་བསྐང་གསོ་སོགས་མཛད་པའི་ཚེ་ཡང་ཤ་བསྲེགས་པའི་བསུར་དུད་ཀྱིས་གཟིམས་ཆུང་ནང་།
ཁེངས་ཡོད་པ་དང་། དྲུང་དུ་འཁོད་པ་རྣམས་ཀྱི་སྣང་ཡུལ་དུ་གཟུགས་མཐོང་རྒྱུ་མེད་པའི་ཉ་བ་ཤ་དང་། ཤ་བེ་ཤོ་བེའི་སྐད་ཆ་དིར་དིར་བྱེད་པ། རྟེན་ཐུགས་རྣམས་ལས་མེ་འབར། དེའི་ནང་ནས་སྒྲ་སྒྲོག་པ་དང་ཁྲག་འཛག་པ་སོགས་ཆོ་འཕྲུལ

དུ་མ་ཀུན་གྱི་མཐུན་སྣང་དུ་གྲུབ་པ་ལ་ཡང་བྱུང་ངོ་། །དགུང་ལོ་ལྔ་བཅུ་ང་བདུན་པ་ས་མོ་ཕག་གི་ཧོར་ཟླ་དང་པོའི་ནང་འབྲས་སྤུངས་སུ་ཕེབས་ནས་རྒྱལ་དབང་རིན་པོ་ཆེར་བཀའ་ཆོས་མང་པོ་འབུལ་བར་བཞེད་ཀྱང་གནས་ཆུང་ཆོས་སྐྱོང་གི་ད་ལམ་འཐེན་པ་ལགས་ཚུལ་ཞུས་པར་བརྟེན་བཀའ་ཆོས་ཤོལ་ཏེ་རྒྱལ་དབང་རིན་པོ་ཆེར་ཡང་ཞལ་ཆེམས་ལྟ་བུའི་གསུང་བགྲོས་ཀྱིས་ཞུ་བ་མང་དུ་མཛད་ཅིང་ལྷག་པར་སྨན་སྒོམ་འབྲང་རྒྱས་པས་བསྟན་འགྲོའི་དཔལ་དུ་ཐུགས་སྣ་མ་སྡུད་པར་ཡུན་རིང་པོར་ཞབས་པད་བརྟན་དགོས་པའི་གསོལ་བ་བཏབ་པ་ན།
ད་ཆ་རྒྱུན་རིང་སྡོད་པ་མི་འཆར། ཟངས་མདོག་དཔལ་ཨྱོན་ཆེན་པོའི་གཡས་གཡོན་དུ་བཞུགས་ཁྲི་རིམ་པར་བཤམས་འདུག་པ་ལ་རྗེ་བཙུན་རྡོ་རིང་པ་ཆེན་པོ་ནས་རྡོ་རྗེ་འཆང་དབང་རབ་པའི་བར་གྱི་ཁའུ་བྲག་རྫོང་པའི་བླ་བརྒྱུད་རྣམས་བཞུགས་པའི་མཐར་ཁྲི་སྟོང་པ་ཞིག་གདའ་བས་དེ་ངེད་ཀྱི་ཡིན་པ་འདུག
།ཁྱེད་རང་ལན་ཅིག་གོང་དཀར་དུ་འབོད་པར་ཤོག་གསུང་།
དེ་ནས་གོང་དཀར་ཆོས་སྡེར་སྐུ་མཚམས་ཀྱི་མུས་ནས་གསན་ཡིག་བསྒྲིག་པ་གནང་ཞིང་རེ་ཞིག་ནས་སྐུ་ཅུང་ཟད་མི་བདེ་བའི་རྣམ་པ་ལ་སྨན་སྒོམ་འབྲང་རྒྱས་པ་བོས་ནས་གསོལ་སྨན་གྱི་འཕྲོད་བསྟེན་གནང་བས་དྭངས་ཚུལ་བཞེས་ཏེ།
སྨན་སྒོམ་འབྲང་རྒྱས་པ་ལ་བཀའ་ཆོས་ཁ་ཤས་ཀྱང་གནང་བ་མཛད། དེ་ནས་ལོ་དེའི་ཐ་སྐར་ཟླ་བའི་ཚེས་བཅུ་བཞིའི་ནུབ་མོ་ཉེ་གནས་བྱམས་པ་ལ།
སང་ཞོགས་སྔ་ཇ་མི་དགོས་པས་ད་དུང་ཇ་ཞིམ་པོ་སྐོལ་གསུང་། བྱམས་པས་སྐུ་བསྙུན་པ་སོགས་མེད་ལགས

སམ་། ཆབ་སྐོལ་ཨེ་དགོས་ཞུས་པས། ན་ཚ་མེད་པར་ཆབ་སྐོལ་ག་ལ་དགོས་ཞེས་བཞད་མོ་མཛད། དེ་ནས་སྲོད་ཐུན་གྱི་མཇུག་ལ་ཐུགས་དམ་འདའ་ཀ་མ་གསལ་བཏབ་ནས་ཧིག་དྲག་པོ་གཅིག་གསུང་པའི་མོད་ལ་སྐུ་གཤེགས། དེ་དུས་བཀྲ་ཤིས་ལྷུན་པོའི་སྔགས་པ་གྲྭ་ཚང་གི་སྒྲིགས་རྒྱུག་པ་ཞིག་ཀྱང་ཆོས་ཞུ་བའི་ཕྱིར་དུ་འོང་བ་ཁོ་བའི་རྨི་ལམ་དུ།
སྟན་དཀར་པོ་ཁ་གདམ་ཞིག་གི་སྟེང་དུ་བླ་མ་བཞུགས་པའི་ཟུར་བཞི་ནས་བུད་མེད་བརྒྱད་ཀྱིས་བཟུང་སྟེ་ནམ་མཁའ་ལ་ཡེ་རེ་རེ་བཏེག་ནས་ཐག་རིང་བོར་འགྲོ་གིན་འདུག་པ་རྨིས།
ཐོ་རངས་སྔ་མོ་ནས་མདངས་ང་ལ་རྨི་ལམ་འདི་འདྲ་བྱུང་ཅི་ཡིན་ཞེས་བློ་མ་བདེ་བའི་རྣམ་པ་བྱེད་ཅིང་འདུག་ལོ།
དགུང་ཞག་གྲོལ་ནས་གདུང་ཡིད་བཞིན་གྱི་ནོར་བུ་མེ་མཆོད་འབུལ་བར་ཞྭ་ལུ་མཁན་ཆེན་རྡོ་རྗེ་འཆང་རིན་ཆེན་བསོད་ནམས་མཆོག་གྲུབ་སྡེ་པ་གཞུང་ནས་སྤྱན་འདྲེན་མཛད་པ་བཞིན། གཤེད་དམར་ལྷ་ལྔའི་ཆོ་གའི་སྟེང་ནས་བཞུགས་འབུལ་མཛད།
གདུང་ཁང་ཞལ་ཕྱེ་ནས་རིང་བསྲེལ་ཤེལ་ལྟར་འཚེར་བ་ཁ་ཡར་འཕེལ་ཞིང་ནང་རྟེན་དངུལ་གདུང་ཐོག་ཚད་མ་དང་། གཟིམས་མལ་སྐུ་འདྲ་མཐོང་གྲོལ་ཡིད་བཞིན་ནོར་བུ་སོགས་ཡར་ཀླུངས་བཀྲ་ཤིས་ཆོས་སྡེར་བཞེངས་སོ།
། ༑ །གཉིས་པ་ནི། ཁྱབ་བདག་རིན་ཆེན་བསོད་ནམས་མཆོག་ཏུ་གྲུབ། །ཅེས་མཁན་ཆེན་རིན་ཆེན་བསོད་ནམས་མཆོག་གྲུབ་བསྟན་པའི་རྒྱལ་མཚན་དཔལ་བཟང་པོ་ནི་བྱང་གླིང་འཇམ་པའི་དབྱངས་རིན་ཆེན་བཀྲ་ཤིས་རྒྱལ་མཚནམཛན་གྱི་ཡང་སྲིད

མཆོག་གི་སྤྲུལ་པའི་སྐུ་ཡིན་ལ། འདི་ཉིད་ཀྱི་འཁྲུངས་ཡུལ་ཞྭ་ལུ་མཐིལ་གྱི་སྨན་ཁང་ཞེས་བར་ཡབ་འཚོ་བྱེད་དཔོན་ཚང་སངས་རྒྱས་གྲགས་པ་དང་། ཡུམ་སྤྲུལ་པའི་ཌཱ་ཀི་མ་ཡེ་ཤེས་འཚོ་མོ་ཞེས་བྱ་བ་གཉིས་ཀྱི་སྲས་སུ་རབ་བྱུང་བཅུ་པའི་ཆུ་ཕོ་སྟག་གི་ལོ་ཧོར་ཟླ་བཅུ་གཅིག་པའི་ཉི་ཤུ་གཅིག་རྒྱུ་སྐར་རྒྱལ་ལ་བབས་པའི་ཉིན་སྐུ་བལྟམས།
དེ་ཡང་བྱང་གླིང་རྗེ་ཞི་བར་གཤེགས་པའི་ལོ་ནས་རྗེ་ཉིད་འཁྲུངས་པའི་བར་འདིར་ལོ་བཅུ་དྲུག་ཙམ་འགྲོ་མོད་ཀྱི་བསམ་ཡས་ཆོས་སྐྱོང་ཆེན་པོས་རྗེས་སུ་དེ་ཉིད་ཀྱི་སྤྲུལ་སྐུར་ངོས་འཛིན་གནང་བ་ཡིན་ནོ།
།དེ་སྐབས་ཡུམ་སྲས་གཉིས་ཀ་གཤེགས་སུ་ཉེ་བའི་བསྙུན་གཞི་དྲག་པོས་ཐེབས་ནས་དགོན་པ་ནུབ་ཀྱི་སྔགས་འཆང་གྲུ་རིག་པ་འཛིན་པ་དགེ་བསྙེན་གྱིས་བགེགས་བསྐྲོད་ལ་སོགས་པ་མང་དུ་བྱས་ཀྱང་ཆེར་མ་ཕན།
ཉེ་སྐོར་དུ་རྡོ་རྗེ་འཆང་དབང་ཕྱུག་རབ་བརྟན་ཕེབས་ཏེ་རྟ་མགྲིན་གསང་སྒྲུབ་ཀྱི་བྱིན་རླབས་གཏོར་དབང་དང་།
རྗེ་རང་ཉིད་ཀྱི་དབུ་སྐྲ་བུབས་གཅིག་བྱིན་རྟེན་སྐུ་སྲུང་དུ་སྩལ་བས་བར་ཆད་ལས་གྲོལ་ཞིང་ཤིན་ཏུ་བདེ་བར་གྱུར། དགུང་ལོ་གཉིས་ཙམ་གྱི་དུས་རི་ཁུག་ཏུ་ཡུམ་གྱི་སྐུ་རྒྱབ་ལ་བསྣམས་ཏེ་རྗེ་དབང་རབ་པ་མཇལ་བར་ཕེབས་པས།
གཟིམས་ཆུང་གི་ཐང་ཁའི་ལྷ་མགྲོན་ལ་ཕྱག་མཛུབ་གཏད་དེ་གང་ཡིན་ཞེས་བཀའ་འདྲི་སྩལ་བར། ལྷ་རྣམས་འཁྲུལ་མེད་ངོ་མཁྱེན་ནས་འདི་དང་འདིའོ་ཞེས་གསུངས་པས།
རྗེ་དབང་རང་པའང་ཤིན་ཏུ་མཉེས་ནས། བུ་ཆུང་གིས་འདི་འདྲ་ངོ་ཤེས་པ་བགོད་རེ་བྲོ་ཡ་མཚན་ཆེ་ཨང་གསུང་། སྐུ་གཞོན་ནུ

ནས་ཆང་དང་ཤ་མི་བཞེས་ཤིང་དམར་སྐྱུར་ཤོར་ན་བསྙུན་པ་ཞིག་ཀྱང་བྱུང་། བྱིས་པ་རྩེད་མོ་རྩེ་བའི་གནས་སྐབས་སུའང་རྫ་བརྡུངས་པའི་ཕྱེ་མ་དང་རྩམ་པ་སོགས་ཀྱིས་དཀྱིལ་འཁོར་འབྲི་བའི་ཚུལ་མཛད། རེ་འགའ་ནི་རྩེལ་པོ་ཁ་ཕུབ་པའི་སྟེང་དུ་ཁྱེལ་སྟེགས་མཛད་ནས་དབྱིངས་འཐེན་པའི་ལད་མོ་དང་དབང་བསྐུར་བའི་རྣམ་པའང་མཛད་དོ།
།དགུང་ལོ་དགུ་ལ་རི་ཕུག་ཆོས་ཀྱི་ཕོ་བྲང་ཆེན་པོར་རྗེ་དབང་རབ་པའི་དྲུང་དུ་གཙུག་ཕུད་ཕུལ།
མཚན་བསོད་ནམས་དབང་པོར་གསོལ། ཡབ་དེ་རོང་བྱམས་ཆེན་གྱི་གཉེར་པ་ཡིན་པས་རོང་ཕྱོགས་སུ་ཁྲིད་ནས་འབྲས་ཡུལ་སྐྱེད་ཚལ་དུ་ཐུགས་གཉེར་ལ་བརྫངས། འབུམ་རམ་པ་ཆེན་པོ་ཐར་པ་རྒྱལ་མཚན་གྱི་དྲུང་དུ་ཀྱཻ་རྡོར་གྱི་དབང་བཀའ་སོགས་ཆོས་མང་བ་གསན་ཞིང་མཚན་ཉིད་ཀྱི་ཕྱོགས་སུ་སློབ་སྦྱོང་གནང་བར་བཞེད་མོད།
འབུམ་རམ་པ་དེ་ཉིད་མཚན་མོ་ཐུགས་རིག་དྭངས་ཁྱད་ཀྱི་ཐོག་ཁའི་གྱང་སྟེང་དུ་བཞུགས་ནས་ཐུགས་དམ་གནང་བ་སྐུ་རྦབ་ཤོར་བའི་རྐྱེན་གྱི་སྐུ་གཤེགས།
དེའི་སྟབས་ཀྱིས་མཚན་ཉིད་ཀྱི་གསན་སྦྱོང་མ་གྲུབ་པར་རི་ཕུག་ཏུ་ཕེབས་ནས་དགེ་སློང་རིན་ཆེན་འཕེལ་ལ་སློབ་དཔོན་ཞུས་ཏེ་བུ་ལུགས་ཀྱི་སྔགས་ཆོ་ག་སྐོར་གཟིགས་རྟོག་མཛད།
དགུང་ལོ་བཅུ་གསུམ་པ་ཤིང་ཕོ་སྟག་གི་ལོ་ས་སྐྱ་བདག་ཆེན་རིན་པོ་ཆེ་འཇམ་དབྱངས་བསོད་ནམས་དབང་པོ་གདན་ས་རི་ཕུག་ཉིད་དུ་ཕེབས་པའི་ཚེ། བྱང་གླིང་བླ་བྲང་དུ་ཆིགས་སྡམ་དགེ་ཚུལ་སྡོམ་པ་བཞེས།
མཚན་རིན་ཆེན

བསོད་ནམས་མཆོག་གྲུབ་ཅེས་བྱ་བའང་བདག་ཆེན་ཉིད་ཀྱི་བཏགས། བདག་ཆེན་ནས་ཕྱག་མདུད། བདུད་རྩི་རིལ་བུ། བུ་སྟོན་རིན་པོ་ཆེའི་བུམ་ཆུ་སོགས་དང་། ༑ ཨོཾ་སཱ་སྟི། འཇམ་དབྱངས་ངོ་བོ་བླ་མའི་མཆོག །བསོད་ནམས་ཡེ་ཤེས་མཐར་ཕྱིན་པའི།
།ཆོས་ཀྱི་དབང་པོ་དམ་པ་ལ། །གསོལ་བ་འདེབས་སོ་བྱིན་གྱིས་རློབས།། །། སརྦ་མངྒ་ལམ །།ཞེས་བྱ་བ་ཕྱག་བྲིས་སུ་མཛད་ནས་སྩལ། འདི་ངག་ཏུ་འདོན་པ་དང་། ད་བྱ་འགྱུར་དུ་གསུང་ངག་ལ་མ་འབྲས་ཤིག་འཆད་པས་དེ་དུས་སླེབས་པ་གྱིས།
ཁྱོད་ལ་ས་པཎ་གྱི་སྡོམ་རྒྱུན་ཞིག་ཀྱང་དགོས་པ་འདུག་པས་ལོ་ཉི་ཤུ་ལོན་པ་ན་ངའི་རྩར་ཤོག་གསུང་། དེའི་ལོ་སྔ་མའི་ཟླ་བ་བརྒྱད་པའི་ནང་དུ་དགེ་སློང་རིན་ཆེན་འཕེལ་བསྙུན་ནས་སྐུ་གཤེགས་ཁར་ལྷ་བོ་པ་ཆོས་རྗེ་རིན་ཆེན་རྒྱ་མཚོ་གདན་དྲངས་ཏེ་བདག་གི་དགེ་གཞོན་འདི་ལ་བུ་ལུགས་ཀྱི་དབང་ཆོས་རྣམས་གནང་ཐུབ་པ་ཞིག་སྐུ་མཁྱེན་ནོ་ཞེས་ཁ་ཆེམས་སུ་བཞག་ཅིང་།
རྗེ་ཉིད་ལའང་། ངོར་དུ་སྒྲའི་སློབ་གཉེར་ཞིག་ཀྱང་བྱེད་ཨེ་ཐུབ་ལྟོས། རྗེ་དབང་རབ་པའི་དྲུང་དུ་ཆོས་ཞུ་གང་ཐུབ་པ་དང་། རྒྱུན་དུ་སྒོ་གསུམ་ཆོས་དང་མཐུན་པ་གལ་ཆེའོ་ཞེས་གསུང་རུས་པ་ཅན་མང་པོ་གནང་བའི་མཐར་གྲོངས་པ་ཡིན་སྐད།
དེ་ནས་ཆོས་སྡེ་ལྷ་བོ་པས་ཀྱང་བུ་སྟོན་ཐམས་ཅད་མཁྱེན་པའི་བཞེད་སྲོལ་གྱི་དབང་ཚན་རྣམས་རིམ་གྱིས་སྩལ། དབང་རྣམས་གྲུབ་པ་དང་ཕྱག་གི་རྡོ་རྗེ་དྲིལ་བུ་རྗེ་ཉིད་ལ་གཏད་ནས་རྡོར་དྲིལ་བླ་མའི་ཕྱག་ཏུ་འཕྲོད་པ་ཡིན་པས་བློ་བདེའོ་གསུང་སྐད།
གཞན་ཡང་གང་ཆེ་ན་དཔོན

སློབ་གྲུབ་དབང་ཤཱཀྱ་སེངྒེ་ལ་མཉམ་སྦྱོར་རིགས་བསྡུས་དང་། འཇིགས་བྱེད་བཅུ་གསུམ་མའི་དབང་བཀའ། ནགས་རིན་ལུགས་ཀྱི་སྦྱོར་དྲུག་སོགས་གསན། རིན་པོ་ཆེ་དཀོན་མཆོག་རྒྱལ་མཚན་ལ་བུ་སྟོན་ཡབ་སྲས་ཀྱི་བཀའ་འབུམ་སྐོར་གསན།
དེ་ནས་འཇམ་དཀར་མ་ཏི་ལུགས་ཀྱི་བསྙེན་སྒྲུབ་མ་ཤའི་ལས་སྦྱོར་དང་བཅས་པ་གནང་པས་ཐུགས་རབ་ཕུལ་དུ་ཕྱིན་པར་གྱུར། རྗེ་དབང་རབ་པ་ལ་འཇིགས་བྱེད་དཔའ་བོ་གཅིག་པ་དང་བྲག་རྫོང་མའི་ཕྱི་ནང་གསང་གསུམ་གྱི་འཁྲིད་སོགས་ཆོས་བཀའ་མང་བ་གསན་ཞིང་སྐྱེ་བདུན་རིལ་བུ་སྒྲུབ་པ་གནང་བའི་ཕྱག་གཡོག་སོགས་ཀྱང་མཛད་ནས་བདག་འཁྲུལ་ཞིག་རིན་པོ་ཆེའི་དུས་ཞབས་ཕྱིར་ཨེ་ཡོད་ལགས་ཞུས་པས།
ཡོད་གསུང་། རྒྱལ་ཡུམ་ཚུལ་ཁྲིམས་བཟང་མོའི་སྐབས་ཡང་དམ་ཞུས་པས། མེད་པ་འདྲ་གསུང་། བྲག་རྫོང་མའི་བསྙེན་མཚམས་མཛད་སྐབས་རྗེ་དབང་རབ་པའི་དྲུང་དུ། ཞལ་འདོན་གནང་རྒྱུའི་སྐུ་བསྟོད་ཅིང་བཀའ་རྩོམ་ཞུས་པ་ཕྱག་བྲིས་སུ་གནང་བའི་ཁ་བྱང་ལ།
རི་ཕུག་དབུ་མཛད་ཆེན་མོའི་ཐུགས་དམ་ཞེས་གནང་འདུག་པ་གང་ཡིན་ནམ་དགོངས་ཀྱང་ཕྱིས་རི་ཕུག་གི་གདན་ས་ཡོང་བའི་ལུང་བསྟན་ཡིན་འདུག་གསུངས། དགུང་ལོ་ཉི་ཤུ་རྩ་གཅིག་པ་ལ་དཔལ་འཁོར་ཆོས་སྡེའི་རིན་སྡིང་གྲྭ་ཚང་གི་བླ་མར་གདན་དྲངས།
རི་ཕུག་ནས་ཕེབས་གདོང་དུ་རྗེ་དབང་རབ་པའི་སྤྱན་སྔར་ཕྱག་དབང་ཞུ་བར་བྱོན་པས་བཀའ་བསྒོ་བྱིན་རྦལས་བཀྲ་ཤིས་སྨོན་ལམ་གྱི

ཚིགས་བཅད་མང་དུ་གསུངས་པའི་མཐར། བལྟས་པ་ཙམ་གྱིས་ཁམས་གསུམ་དབང་དུ་སྡུད། །ཅེས་སོགས་གསུངས་ནས་བཞུགས། དེ་རུ་སྙིང་མ་ཞིག་ཀྱང་བྱུང་སོང་ངོ་ཨང་གསུང་། དཔལ་འཁོར་ཆོས་སྡེར་ཕེབས་ནས་སྔར་རིན་སྡིངས་པའི་བླ་མར་ཕྱག་མི་བཙལ་བའི་རྒྱལ་རྩེའི་དྲུང་འཁོར་ཀུན་རྗེ་འདིའི་སྐུ་གསུང་ཐུགས་ཀྱི་མཛད་པས་ཡིད་འཕྲོག་ཏེ་གང་དུ་མཇལ་ཡང་ཕྱག་ཀྱང་འགྱེལ་བ་ལྟར་བཙལ་ལོ།
།རིན་སྡིངས་གྲྭ་ཚང་གི་འདུ་ཁང་ཉམས་པ་གསོས་ཏེ་ཤིང་རྩེ་ལྡེབས་རིས་སོགས་ཕུན་སུམ་ཚོགས་པ་བསྒྲུབས་ནས་རབ་གནས་ལ་དཔལ་ཞྭ་ལུའི་གདན་ས་བཅོ་བརྒྱད་པ་མཁན་ཆེན་སྐུ་ཞང་ཆོས་རྗེ་ནམ་མཁའ་ཆོས་ལྡན་དཔལ་བཟང་པོ་གདན་དྲངས།
དགུང་ལོ་ཉི་ཤུ་རྩ་གཉིས་པ་ལ་བཀྲ་ཤིས་ཀྱི་གཙུག་ལག་ཁང་དཔལ་ཨེ་ཝཾ་ཆོས་ལྡན་དུམཁན་པོ་སྒྲུབ་ཁང་པ་དཔལ་ལྡན་དོན་གྲུབ་དང་།
ལས་ཀྱི་སློབ་དཔོན་བྲང་ཏི་ནམ་མཁའ་སངས་རྒྱས་ཀྱི་མཛད་དེ་བསྙེན་རྫོགས་བཞེས་མོད།
སྡོམ་རྒྱུན་དེ་ལ་དཔྱད་གཞིར་མཛད་ནས་ཕྱིས་ལྷ་ཁང་མཁན་ཆེན་བྱམས་པ་བསོད་ནམས་བཀྲ་ཤིས་དཔལ་བཟང་པོ་ལས་ས་པཎ་གྱི་སྡོམ་རྒྱུན་རྣམ་དག་དེ་བསྐྱར་ནས་ཞུ་བར་མཛད་དོ། །རིན་སྤུངས་བླ་མ་དགོངས་པ་ཞུས་ནས་རི་ཕུག་ཏུ་ཕེབས་ཏེ་ཉིན་མཚན་ངོ་མི་མཁྱེན་པ་ལྟ་བུའི་བརྩོན་འགྲུས་ཀྱིས་རྒྱུད་སྡེ་རབ་ཏུ་མང་པོའི་དཔེ་འཛིན་དང་གར་དབྱངས་ཐིག་གསུམ་ལ་སྦྱོར་བརྡར་མཛད།
དགུང་ལོ་ཉི་ཤུ་རྩ་བདུན་པ་ལ་རི་ཕུག་གི་གདན་སར་ཕེབས་ནས་ཆོས་འཁོར་བསྐོར།
སྐབས

ཤིག་རྗེ་སྒྲུབ་ཁང་པ་དཔལ་ལྡན་དོན་གྲུབ་ཀྱི་དྲུང་དུ་ཐུགས་རྗེ་ཆེན་པོའི་དམར་ཁྲིད་སོགས་གསན་པས། མནལ་ལམ་དུ་ལུང་པ་ཐམས་ཅད་ཆུས་མེར་བ་ཁེངས་པ་གཟིགས་ནས་འདི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ཡིན་འདུག
།སེམས་ཅན་ཐམས་ཅད་འདོན་ཐུབ་ན་ནི་རབ་ཡིན། མ་ཐུབ་ན་ཚེ་འདིའི་ཕ་མ་གཉིས་འདོན་དགོས་དགོངས་ཏེ་ཕྱག་ཚུལ་ཡུལ་ཡུལ་མཛད་པས་སྦལ་ལྕོང་འདྲ་མོ་ཕྱག་མཐིལ་དུ་བྱུང་། ད་ཤར་ཕྱོགས་མངོན་པར་དགའ་བ་ཐེགས་དགོས་དགོངས་ཏེ་ནམ་མཁའ་ལ་འཕུར་བས་མངོན་དགའི་ཞིང་ཡིན་སྙམ་པར་ཕེབས།
དེར་མི་འཁྲུགས་པའི་སྟོང་ཐང་འདྲ་བ་ཞིག་སྔོ་ཆམ་གྱི་གཟིགས་པ་དང་མཉམ་དུ་མནལ་སད། ཡང་ནུབ་གཅིག་བདེ་བ་ཅན་ལ་འབྱོན་དགོས་དགོངས་ཏེ་ནམ་མཁའ་ལ་འཕུར་བ་ན་སྒྲུབ་ཁང་གི་གསོལ་ཐབ་སུ་ཕེབས།
དེ་ན་འདུག་པའི་མི་ཞིག་ལ་ང་བདེ་བ་ཅན་དུ་འགྲོ་རྒྱུ་ཡིན་པ་ལ་གསུངས་པས། དེ་ན་རེ་འོད་དཔག་མེད་ནི་འདི་ག་ཡིན་ཟེར་རྗེ་དཔལ་ལྡན་དོན་གྲུབ་ཕྱོགས་ལ་མཛུབ་བརྡ་བྱེད་ཀྱིན་འདུག་གསུང་།
རི་ཕུག་ཏུ་ཀྱཻ་རྡོར་གྱི་བསྙེན་ཆེན་གནང་སྐབས་སྐུ་ཁམས་ལོག་སྟེ་ཤིན་ཏུ་མ་བདེ་བ་བྱུང་བའི་མནལ་ལམ་དུ་རྗེ་བཙུན་དབང་ཕྱུག་རབ་བརྟན་ཕེབས་ནས་དེ་ཝ་བིཙུའི་སྔགས་འཕྲེང་ཞལ་ནས་འཁོར་བཞིན་པ་དེ་ཕྱག་གིས་བཟུངས་ཏེ་ཁྱོད་ལ་མི་དགོས་ན་བཏོན་གཏོང་གསུངས་པ་དང་།
ཡང་ནུབ་གཅིག་རྣ་བར་བརྒྱུད་ལྡན་གྱི་བླ་མ་དམ་པ་ལ་བཅུད་ལྡན་གྱི་གདམས་ངག་ཞུས་ནས་དབེན་པའི་གནས་སུ་ཉམས་སུ

ལེན་པར་ཁྱོད་གང་ལ་སྡུག་ཟེར་བ་དང་། ནུབ་གཅིག་ཕྱག་གཡོན་པའི་སྐུ་རུས་མ་གཏོགས་ཤ་ལྤགས་བཅད་པ་ལས་སྐུ་མཚལ་གྱི་རྒྱུན་འབབ་ཀྱིན་འདུག་པ། མི་ཞི་ན་རེ། སྡུག་བསྲན་ཆུང་རང་དྲགས་པས་ཁྲག་གི་ལྷག་དུམ་པ་ལུས་སོང་།
གཞན་ལྷག་མ་ལུས་ན་ཡོང་བ་འདུག་སྟེ་ཟེར་སྐད། སྔ་ཕྱི་ཆོས་གསན་པའི་བླ་མ་ནི་ཡོངས་སུ་དྲིལ་བས་དྲུག་ཅུ་རེ་བདུན་ཙམ་བསྟེན། དེ་ཡང་ས་ཞྭ་གཉིས་ཀྱི་ཕྱོགས་ནས་བཀའ་དྲིན་ཆེ་བའི་བླ་མ་དབང་ཕྱུག་རབ་བརྟན།
ལྷ་བོ་པ་རིན་ཆེན་རྒྱ་མཚོ། ཉི་མ་གླིང་པ་ཚུལ་ཁྲིམས་བཀྲ་ཤིས། སྒྲུབ་ཁང་པ་དཔལ་ལྡན་དོན་གྲུབ། བཀའ་འགྱུར་མགོན་པོ་བསོད་ནམས་མཆོག་ལྡན། །པཎ་ཆེན་དཔལ་ལྡན་ཚུལ་ཁྲིམས།
ས་སྐྱ་པ་འཇམ་མགོན་བསོད་ནམས་དབང་ཕྱུག་རྣམས་ཡིན་ལ། གཞན་ཡང་རྗེ་བཙུན་ཏཱ་ར་ནཱ་ཐ་སོགས་ལས་ཇོ་ནང་ལུགས། པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་དང་། དྲུང་པ་བརྩོན་འགྲུས་རྒྱལ་མཚན་སོགས་ལས་དགེ་ལུགས།
གཏེར་བདག་གླིང་པ་སོགས་ལས་རྙིང་མའི་སྐོར། རྒྱལ་བ་དཔག་བསམ་དབང་པོ་སོགས་ལས་དྭགས་པོ་བཀའ་བརྒྱུད་པའི་ཆོས་སྐོར་རྣམས་ཀྱང་གསན་ཏེ་མདོར་ན་རྒྱ་གར་ནས་བརྒྱུད་པའི་མདོ་དང་སྔགས་ཀྱི་བཀའ་བསྟན་བཅོས་ཚད་མ་རྣམས་དང་།
བོད་ཀྱི་ཡང་དཔལ་ལྡན་ས་སྐྱ་པ་གོང་མ་ལྔ་དང་། རྗེས་འབྲང་ངོར་རྫོང་གོང་གསུམ། བྱེ་བྲག་ཁའུ་བྲག་རྫོང་པའི་བཞད་སྲོལ། གསུང་ངག་ལམ་འབྲས་ཚོགས་སློབ་གཉིས།
གསེར་ཆོས་སྐོར་ཆོས་སྐྱོང་རྣམས་ཀྱི་མན་ངག་གཙོ་བརོ་གྱུར་པའི་དབང་ཁྲིད་ཟབ་མོ་ཇི

སྙེད་པ་དང་། དེ་དག་གི་རྒྱབ་ཆོས་རྗེ་ས་སྐྱ་པ་ཡབ་སྲས་ཀྱི་བཀའ་འབུམ་སྐོར། ངོར་པ་རྡོ་རྗེ་འཆང་ཡབ་སྲས། རོང་སྟོན་སྨྲ་བའི་སེངྒེ། ཀུན་མཁྱེན་གོ་བོ་རབ་འབྱམས་པ། མུས་ཆེན་སངས་རྒྱས་རིན་ཆེན་སོགས་ས་ལུགས་ཀྱི་མཁས་གྲུབ་གྲགས་ཆེ་བ་རྣམས་ཀྱི་གསུང་འབུམ་གྱི་ལུང་རྒྱུན་ཡོད་པ་ཕལ་ཆེར་དང་།
བུ་སྟོན་ཐམས་ཅད་མཁྱེན་པའི་བཞེད་སྲོལ་རྒྱུད་སྡེ་བཞི་དང་འབྲེལ་བའི་དཀྱིལ་འཁོར་སོ་སོའི་དབང་།
རྒྱུད་རྒྱ་གཞུང་སྒྲུབ་དཀྱིལ་ལག་དང་བཅས་པ་ཐུགས་སུ་ཆུད་པར་མཛད་ཅིང་། དེ་དག་དང་འབྲེལ་བ་ཀུན་མཁྱེན་ཡབ་སྲས་ཀྱི་བཀའ་འབུམ། མཁྱེན་རབ་བཀའ་འབུམ་སོགས་དང་། རྗེ་བཙུན་བཙོང་ཁ་པ་ཡབ་སྲས་ཀྱི་གསུང་རབ་སྐོར།
པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན། རྒྱལ་དབང་ལྔ་པ་ཆེན་པོ་སོགས་ཀྱི་བཀའ་རྩོམ་ཕལ་ཆེ་བའི་ལུང་རྣམས་ཀྱང་དེ་དག་དེ་ལ་གསན་པར་མཛད། གཞན་ཡང་ཕྱག་ཆེན་ཆོས་དྲུག་སོགས་འབྲུག་ལུགས།
ནེ་གུ་ཆོས་དྲུག་སོགས་ཤངས་ཆོས། མན་ངག་བརྒྱ་རྩ་སོགས་ཁྲ་ཕུ་ལུགས། ངེས་དོན་རྒྱ་མཚོ་དང་ཁྲིད་བརྒྱ་སོགས་ཇོ་ནང་ལུགས། ཞི་ཁྲོ་བཀའ་བརྒྱད་དང་རྫོགས་པ་ཆེན་པོ་སོགས་རྙིང་མ་ལུགས་རྣམས་གསན་ཏེ་ཆོས་ཀྱི་བང་མཛོད་ཆེན་པོར་གྱུར་ཏོ།
།དེ་ཡང་ཞྭ་ལུ་རི་མཐིལ། དཔལ་འཁོར་ཆོས་སྡེ་རིན་སྔིངས་པ། དུས་འཁོར་ཤར་བྱང་གཉིས། དབང་ལྡན་ཆོས་འཁོར་རྣམས་སུ་བུ་ལུགས་ཀྱི་དབང་བཀའ།
བཤད་བཀའ། ཁྲིད་བཀའ། གར་དབྱངས་བྲིས་ཐིག་བཞི

སོགས་ཀྱི་ཕྱག་ལེན་གྱི་རྒྱུན་མི་ཉམས་པའི་ཆེད་དུ་ཆོས་ཀྱི་འཁོར་ལོ་བསྐོར། སྐྱིད་ཤོད་ལྷོ་མོས་གཞིས་ཁ། གོང་དཀར་རྡོ་རྗེ་གདན། རྒྱལ་རྩེ་གུར་པ་གྲྭ་ཚང་། ཤབ་དགེ་སྡིངས་སོགས་སུ་དཔལ་ལྡན་ས་སྐྱ་པ་ནས་བརྒྱུད་པའི་གསུང་ངག་ལམ་འབྲས་ཀྱིས་མཚོན་པའི་སྨིན་གྲོལ་ཟབ་མོའི་ཆོས་འཁོར་བསྐོར་ནས་གདུལ་བྱ་གྲངས་ཀྱི་ར་བ་ལས་འདས་བ་རྒྱུད་ཡོངས་སུ་སྨིན་པ་དང་གྲོལ་བར་མཛད་དོ།
།སྐབས་འདི་དག་ཏུ་ཞྭ་ལུ་རི་མཐིལ་གྱི་གྲྭ་རྒྱུན་ཐ་དད་དུ་ཡོང་བ་དང་།
མཐིལ་པ་རྣམས་གྲོང་དང་ཁད་ཉེའི་སྟབས་ཀྱི་འདུལ་བའི་ཀུན་ཏུ་སྤྱོད་པ་ལས་ཕྱི་རོལ་དུ་གྱུར་ཅིང་གཞི་གསུམ་གྱི་ཚིག་བྱེད་པའི་སྲོལ་ཡང་རིམ་གྱིས་ནུབ་པསྲ
ཉིད་ཀྱི་ཐབས་མཁས་ཀྱིས་པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་སྐུ་བགྲེས་ཚུལ་ཤིན་ཏུ་ཆེ་ཡང་ནན་གྱིས་ཞུས་ནས་ཞྭ་ལུའི་མཁན་སར་གདན་དྲངས། སྐུ་ཞབས་པཎ་ཆེན་རིན་པོ་ཆེའི་བཀའ་བཀོད་གནང་བ་ཞུས་ཏེ་ཞྭ་ལུ་མཐིལ་གཙང་དགོན་ལ་བསྒྱུར་ནས་ཟླ་བ་ངོ་རེ་བཞིན་གྱི་གསོ་སྦྱོང་གཉིས་དང་།
དབྱར་གནས་དགག་དབྱེ་དང་བཅས་པ་གཞི་གསུམ་གྱི་ཆོ་གའི་སྲོལ་རྒྱུན་རྨ་མེད་པར་བཙུགས།
བཅའ་ཡིག་ཀྱང་བུ་སྟོན་རིན་པོ་ཆེའི་དུས་ཀྱི་རྙིང་པ་སོར་བཞགས་ལ་ཡུལ་དུས་ཀྱི་བཅོས་དོགས་སོགས་ཟིན་བྲིས་སུ་ཕབ་ནས་སྐུ་ཞབས་པཎ་ཆེན་རིན་པོ་ཆེའི་སྤྱན་ལམ་དུ་གཟིགས་རྟོག་ཕུལ་བས་ཐུགས་རབ་ཏུ་དགྱེས་ནས།
སྐུ་མདུན་དུ་འཁོད་པ་དག་ལ་ཆོས་རྗེ་འདིས་མཛད་པ་ལྟར་ཞྭ་ལུ་པ་གཞན་ཀུན་གྱིས་བྱས་ན་བསྟན་པ་ཉམས

པ་གསོ་བ་ལས་སླ་བ་འདུག་གསུང་། རི་ཁྲོད་བྱམས་པ་གླིང་ཡང་སྔར་པཎ་ཆེན་རང་གིས་ཞལ་འཛིན་གནང་བ་རྗེ་ཉིད་ལ་དགོན་གནས་ཀྱི་སྐལ་བ་མཛོད་གསུངས་ནས་གསོལ་རས་སུ་སྩལ། དགུང་ལོ་དྲུག་ཅུ་བཞེས་པའི་ཚེ་དབུས་སུ་ཕེབས་ནས་གོང་དཀར་ཆོས་སྡེར་དཔལ་གྱི་རྡོ་རྗེའི་བསྙེན་ཆེན་གྱི་བཅད་རྒྱ་ཤིན་ཏུ་དམ་པ་ལ་བཞུགས་ཡོད་པའི་དུས་སྐུ་ཞབས་པཎ་ཆེན་རིན་པོ་ཆེ་སྐུ་ན་ཆེས་སྨིན་པས་བཀྲ་ཤིས་ལྷུན་པོ་དང་གདན་ས་གཉིས་འཛིན་གྱི་ཕེབས་བསྐྱོད་གནང་མ་ཐུབ་པར་གཞུངས་ཆེན་པར་མཁན་པོ་གདན་ས་པ་ཞིག་བསྐོ་དགོས་ཚུལ་གྱི་སྙན་འབུལ་གནང་བས།
སྡེ་སྲིད་འཕྲིན་ལས་རྒྱ་མཚོའི་ཞལ་ནས། ཀུན་མཁྱེན་བུའི་གདན་སར་མཁན་པོ་ཆོས་རྒྱུན་མི་གཅིག་པ་ཞིག་བསྐོས་ཚེ་འདྲེ་ཤར་སྒོ་དང་གླུད་ནུབ་སྒོའི་དཔེར་འགྲོའགོ།
ད་རེ་རི་ཕུག་དབུ་མཛད་སྨན་ཁང་ནས་འདི་སྤྱོད་པ་ཞི་དུལ་ཆེ་ཞིང་མཁན་པོའི་འོས་ཆེ་བ་འདུག་གསུང་རྗེ་ཉིད་ལ་མཁན་པོའི་བསྐོ་འཇའ་མཛད་པར་ཐུགས་འདོད་ལ་མ་བྱུང་མོད།
སླར་རྒྱལ་དབང་རིན་པོ་ཆེས་ད་ལམ་སྐུ་མཚམས་ཀྱི་མུར་ཐམས་ཅད་མཁྱེན་པའི་རྒྱལ་ཚབ་ཏུ་ཕེབས་དགོས་ཞུ་བ་ནི་དངོས་གྲུབ་ཀྱི་སྒོ་བྱེ་བ་ལྟ་བུར་འགྲོ་བས་ཅི་ཀྱང་ཞལ་བཞེས་མཛོད་ཅེས་པའི་ཕྱག་དམ་སྩལ།
དེ་ནས་གཙང་དུ་ཕེབས་ནས་དགུང་ལོ་དྲུག་ཅུ་རེ་གཅིག་པ་དགེ་བྱེད་ཅེས་པ་ཅུ་ཕོ་སྟག་གི་ལོ་ཆོ་འཕྲུལ་ཟླ་བའི་ཚེས་དྲུག་གི་ཉིན་ཞྭ་ལུ་རི་མཐིལ་གྱིས་སེངྒེའི་ཁྲི་ལ་ཞབས་ཀྱི་པདྨ་བཀོད།
གཞུངས་ཆེན་པོས་ཁྲི་སྟོན་གྱི་བསྙེན་བཀུར་དང

གཞན་ཡང་ཕྱོགས་འདུས་ཀྱི་བུ་སློབ་ཡོན་བདག་ཀུན་གྱི་མང་ཇ་འགྱེད་སོགས་དགའ་སྟོན་དཔག་མེད་མཛད། ཁྲི་ཐོགས་ཏུ་ལོ་ངོ་བཅུ་བཞུགས་ནས་འཆད་རྩོད་རྩོམ་གསུམ་གྱི་སྒོ་ནས་བསྟན་པ་རྒྱ་ཆེར་སྤེལ་བ་དང་།
བུ་སྟོན་ཐམས་ཅད་མཁྱེན་པའི་ཞལ་ཆེམས་ཀྱི་ཡི་གེ་དབུ་སྔས་ཀྱི་མགོར་བཞག་ནས་དེ་ནང་བཞིན་ཞྭ་ལུ་ལྷ་སྡེ་མི་སྡེ་ཐམས་ཅད་ལུགས་གཉིས་ཀྱི་སྒོ་ནས་ལེགས་པར་སྐྱོང་བར་མཛད་དེ་མདོར་ན་མཁན་ཆེན་འདི་ཉིད་ཀྱི་བཀའ་དྲིན་ནི་ཞྭ་ལུ་པ་རྣམས་ཀྱིས་གཞལ་བར་མི་ནུས་ཤིང་དུས་ཐམས་ཅད་དུ་ཕྱག་འབའ་ཞིག་བྱ་བ་རིག་པ་ཡིན་ནོ།
།དགུང་ལོ་བདུན་ཅུ་བཞེས་པ་ལྕགས་མོ་ཕག་གི་ལོ་སྐུ་ཞང་མཁྱེན་བརྩེ་མཆོག་གྲུབ་ལ་གདན་ས་གཏད།
དེ་རྗེས་ཡང་དབུས་གཙང་གི་ལྗོངས་སུ་འཆད་ཉན་མང་དུ་མཛད། འཛམ་གླིང་སྐྱེ་དགུའི་གཙུག་རྒྱན་རྒྱལ་དབང་ཐམས་ཅད་མཁྱེན་པ་ངག་དབང་བློ་བཟང་རྒྱ་མཚོ་དང་། དཔལ་ལྡན་ས་སྐྱའི་བདག་པོ་སྐུ་མཆེད་སོགས་གངས་རིའི་ཁྲོད་ཀྱི་ཆེན་པོ་གྲགས་པ་ཐམས་ཅད་ཞལ་སློབ་ཏུ་གྱུར་ན་གཞན་སྨྲོས་མ་དགོས་ཞིང་མ་འོངས་པའི་རྗེས་འཇུག་རྣམས་ལ་དགོངས་ཏེ་ལེགས་བཤད་བཀའ་འབུམ་གྱི་ཕྲེང་བ་ཡང་འཇོག་པ་མཛད།
དེ་ཡང་དམ་ཆོས་འཆད་པའི་ཚེ་ན་འདུལ་བྱ་དབང་པོ་བརྟུལ་པོ་ཇི་འདྲ་ཞིག་ཡིན་ཡང་གོ་བ་ཁྱད་པར་ཅན་སྐྱེ་བ། མི་ཤེས་པའི་མུན་པའི་ཆ་དང་ཐེ་ཚོམ་གྱི་ར་རི་མཏའ་དག་ལུང་རིགས་ཉི་འོད་ཀྱིས་བསལ་ནས། ཟབ་དོན་གྱི་པད་ཚལ་འབྱེད་ནུས་པ་ཁོ་ན་འབྱུང་ངོ་།
།རྩོད་པའི་ཚུལ་ཡང་མཚན་ཉིད་ཀྱི་རྟོག་གེའི་ཕྱོགས་བཟུང་བས་ཐལ་སྐད་ཀྱི་ང་རོ་སྒྲོག

པ་སོགས་མི་མཛད་མོད་དངོས་ཤུགས་ཀྱི་རིགས་ལམ་ནས་དྲངས་པའི་དགག་སྒྲུབ་སོགས་ཀྱི་ཚེ་ན་ལོག་རྟོག་གི་བྲག་རི་བསྙེལ་ནུས་པའི་གསུང་ངག་གནམ་ལྕགས་ཀྱི་ཐོག་དང་འདྲ་བ་ཁོ་ན་འབབ་སོ། །རྩོམ་པ་མཛད་པའི་ཚེ་ན་ཚིག་རྣ་བར་སྙན་ཞིང་དོན་འབྲེལ་ཆགས་པ་མཁས་པ་དག་གིས་མཐོང་ན་ཡིད་རང་དབང་མེད་པར་འཕྲོག་ནུས་པ་ཞིག་ཏེ་རྗེ་ཉིད་ཀྱི་བཀའ་འབུམ་ལ་བལྟས་པས་ཤེས་སོ།
།དེ་ལྟ་བུའི་འཆད་རྩོད་རྩོམ་གསུམ་གྱི་སྒོ་ནས་བསྟན་འགྲོའི་དོན་རྒྱ་ཆེར་མཛད་པའི་མཐར་ཉིད་ཀྱི་དགུང་ལོ་བརྒྱད་ཅུ་བཞེས་པ་ལྕགས་མོ་བྱའི་ལོ།
།གྲོ་བཞིན་ཟླ་བའི་ཡར་ངོའི་ཚེས་བཞིའི་ཉིན་པར་གཟུགས་སྐུའི་བཀོད་པ་བསྡུས་ནས་དགའ་ལྡན་ཆོས་ཀྱི་ཕོ་བྲང་ཆེན་པོར་གཤེགས་སོ།
།དེ་ལྟར་ཡང་རྒྱལ་མཆོག་ལྔ་པས། རྣམ་གསུམ་མཁས་པའི་བྱ་བས་གངས་ཅན་ལྗོངས། །བསྟན་དང་འགྲོ་བའི་ཕན་བདེ་རབ་སྤེལ་ནས། །དགའ་ལྡན་ཆོས་ཀྱི་མདུན་སར་བྱམས་མགོན་གྱི།
།སྲས་ཀྱི་ཐུ་བོར་གཤེགས་ལ་གསོལ་བ་འདེབས། །ཞེས་གསུངས་པ་ལྟར་རོ། །སྐུ་གདུང་རིང་བསྲེལ་གྱི་སྙིང་པོ་ཅན་བཞུགས་པའི་དངུལ་གྱི་མཆོད་རྟེན་ཐོབ་ཚད་མ་དང་གསེར་ཟངས་ལས་གྲུབ་པའི་སྣང་བརྙན་སྐུ་ཚད་དང་མཉམ་པ་མཐོང་གྲོལ་ཡིད་བཞིན་གྱི་ནོར་བུ་སོགས་ཞྭ་ལུའི་དངུལ་གདུང་ལྷ་ཁང་དུ་བཞུགས་པ་ལགས་སོ།
།ཚུལ་དེ་ལྟར་གསན་རྗེས་འཇུག་རྣམས་ཀྱང་སྐྱེས་བུ་དམ་པ་དེ་དག་གི་རྣམ་པར་ཐར་པ་ཉམས་ལེན་གྱི་མཐིལ་དུ་བཟུང་ནས་རང་དང་གཞན་གྱི་དོན་བསྒྲུབ་པ་ལ་མཁས་པར

བྱའོ་། །དེ་ལྟར་ཡང་། ཆོས་རྗེ་ཐམས་ཅད་མཁྱེན་པ་བུ་སྟོན་ཆེན་པོས་མངའ་རིས་ཞང་ཞུང་གི་དགེ་འདུན་རྣམས་ལ་སྤྲིངས་པ་ལས། སྟོན་པའི་བསྟན་པ་ལུང་དང་རྟོགས་པའི་ཆོས། །དེ་འཛིན་བྱེད་པ་བཤད་སྒྲུབ་རྣམ་པ་གཉིས།
།ཡིན་གྱི་དཀའ་སྤྱད་སྡུག་བསྔལ་ཁྱད་བསད་ནས། །བཤད་སྒྲུབ་ཤེས་རབ་སྙིང་བརྩེས་བརྒྱན་པ་མཛོད། །བདེ་བར་གཤེགས་པའི་ནག་པོ་བསྟན་པ་དང་། །ཆེན་པོ་བསྟན་པའི་རྣམ་དབྱེ་གསུངས་པ་ལྟར། །བརྟག་པ་གསུམ་དང་རྟོན་པ་རྣམ་བཞི་ཡིས།
།ཆོས་དང་ཆོས་མིན་ལེགས་པར་བརྟག་པར་མཛོད། །ཆོས་ནི་གཏིང་ཟབ་རང་བློས་དབྱེ་དཀའ་མོད། །འོན་ཀྱང་སྤྲུལ་སྐུ་ལོ་ཙཱ་རིན་ཆེན་བཟང་པོཆེན་པོ་ཡིས། །བཤད་ཅིང་གཏན་ལ་ཕབ་པའི་གསུང་རབ་ཀུན།
།དྲི་མེད་ཡིན་ཕྱིར་དེ་རྣམས་གཅེས་པར་བླངས། །བཀའ་ལུང་འཆད་བྱེད་སློབ་དཔོན་གྱིསམཁྱེན་པར་ལྡན་པས་ལེགས་པར་བཤད། །བློ་གྲོས་སློབ་མ་སྣོད་ཀྱི་སྐྱོན་བྲལ་བ་དེསདོན་གཉེར་ལྡན་པས་གཉན་ཅིང་བཟུང་།
།ངེས་འབྱུང་བརྩོན་འགྲུས་ལྡན་སྦྱོར་བ་འདི་དག་ཚང་པསཔས་ཉམས་སུ་བླངས། འདི་གསུམ་ལྡན་ན་བསྟན་པ་འཛིན་པ་ཡིན། །དེ་ལྟར་བླང་དོར་བློ་ཡིས་ལེགས་རྟོགས་ནས། །ཚིག་ལ་མི་ཞེན་སྒྲུབ་པ་གཙོར་བྱས་ཏེ།
།རྙེད་དཀའ་འཇིགས་སླའི་དལ་འབྱོར་དོན་ཡང་ཕྱིར། །བསྟན་པའི་སྙིང་པོ་སྒྲུབ་པ་ལྷུར་བླང་བྱ། །སྒྲུབ་པའི་ཆོས་དེ་བསླབ་པ་རྣམ་གསུམ་སྟེ། །ཚུལ་ཁྲིས་དག་པས་དེ་ལས་ཏིང་འཛིན་སྐྱེ།
།དེ་ལས་དེ་ཉིད་རྟོགས་པའི་ཤེས་རབ་འབྱུང་། །དེ་ཡིས་ཉོན་མོངས་སྤོང་སྟེ

མྱང་འདས་ཐོབ། །དེ་ཕྱིར་དང་པོར་ངེས་འབྱུང་བསམ་པ་ཡིས། །རབ་བྱུང་སྤོང་བ་བདུན་གྱི་སྡོམ་པ་བླངས། །ཡན་ལག་དྲུག་དང་ལྡན་པའི་ཚུལ་ཁྲིམས་ནི། །ལྷག་པ་ཚུལ་ཁྲིམས་བསླབ་པར་ཐུབ་པས་གསུང་། །དེ་ནི་ཡོན་ཏན་ཀུན་གྱི་རྟེན་ཡིན་པས།
།ལུས་དང་སྲོག་གི་ཕྱིར་ཡང་མི་བཏང་སྟེ། །ཉེས་པ་ཕྲ་མོའང་མྱུར་དུ་ཕྱིར་བཅོས་ཏེ། །མིག་གི་འབྲས་བུ་བཞིན་དུ་བསྲུང་བར་བྱ། །འདོད་པའི་ཉོན་མོངས་མེ་སོགས་ཞི་གྱུར་པའི།
།བསམ་གཏན་བཞི་ཡི་ཏིང་འཛིན་སྐྱོན་མེད་ལ། །བདེ་བར་གནས་པ་སེམས་ཀྱི་ཏིང་འཛིན་ཡིན། །དེ་བས་དེ་ཕྱིར་ཏིང་འཛིན་བརྩོན་པར་བྱ། །མཉམ་པར་བཞག་པའི་ཆོས་ནི་དེ་ཁོ་ན། །ལེགས་པར་རྟོགས་ནས་གང་གིས་སྒྲིབ་པ་སྤོང།
།དེ་ནི་ལྷག་པ་ཤེས་རབ་བསླབ་པ་སྟེ། །དེ་ཡི་གནས་ལུགས་རྟོགས་པའི་ཤེས་རབ་སྐྱེ། །འདི་གསུམ་སངས་རྒྱས་བསྟན་པ་སྒྲུབ་པའི་ཆོས། །ཡིན་ཕྱིར་གཞན་གྱི་དབང་དུ་མ་བྱུང་པར། །བག་ཡོད་བརྩོན་པས་དེ་གསུམ་ཉམས་ལེན་པ།
།དེ་ནི་སངས་རྒྱས་བསྟན་པ་འཛིན་པ་ཡིན། །ཡང་སྨྲས་པ། ངེས་འབྱུང་བསམ་པ་བརྟན་པོ་དང་། །སྤོང་བདུན་ཚུལ་ཁྲིམས་དག་པ་དང་། །བྱ་དང་བྱ་མིན་ཤེས་པ་དང་། །ཉེས་གནས་ཆུང་ལ་འཛོམས་པ་དང་།
།བཞི་པོ་འདི་དག་ལྡན་གྱུར་ན། །དོན་གྱི་དགེ་སློང་བཟང་པོ་ཡིན། །བྱང་ཆུབ་སེམས་གཉིས་མ་ཉམས་དང་། །བདག་བདེ་གཞན་སྡུག་བརྗེ་བ་དང་། །ཆུང་ངུའི་ཕྱིར་ནི་ཆེ་མི་གཏོང་།
།གཙོ་ཆེར་གཞན་གྱི་སེམས་བསྲུང་བ། །བཞི་པོ་དེ

དག་ལྡན་གྱུར་ན། །བྱང་ཆུབ་སེམས་དཔའ་ཆེན་པོ་ཡིན། །དབང་གི་ཆུ་བོ་མ་ནུབ་ཅིང་། །ལྷ་ཡི་རྣལ་འབྱོར་གསལ་བ་དང་། །དམ་ཚིག་སྡོམ་པ་བརྟན་པ་དང་། །ཐ་མལ་འཛིན་པ་ཤིག་པ་དང་། །བཞི་པོ་འདི་དག་ལྡན་གྱུར་ན།
།རིག་པ་འཛིན་པ་ཆེན་པོ་ཡིན། །ཞེས་སོགས་གསུངས་པ་ལྟར་བསྒྲུབ་དགོས་ཀྱི། དེ་ལས་གཞན་དུ་རང་རྒྱུད་ལམ་སྦྱར་བ་གཞན་ལ་ཆོས་བཤད་ཀྱང་དོན་དུ་མི་འགྱུར་ཞིང་། དེ་ཡང་ཆོས་རྗེ་ཉིད་ཀྱི་ཞལ་ནས།
དེང་སང་ཁ་བ་ཅན་གྱི་ཡུལ་ལྗོངས་འདིར། །བདག་ཀྱང་ལས་ཀྱི་དབང་གི་འདིར་སྐྱེས་མོད། །འོད་སྟོང་ལྡན་པའི་དཀྱིལ་འཁོར་ནུབ་ལ་ཉེ། །རྐང་དྲུང་ལྡན་པའི་དགའ་བ་གང་གིས་སྤེལ། །བསྟི་གནས་ཕལ་ཆེར་གཅན་གཟན་གདུག་པས་གང་།
།མགྲོན་པོའི་ཚོགས་རྣམས་གང་དུ་ངལ་གསོ་བྱ། །རྒྱུ་སྐར་རྒྱལ་པོ་གནམ་སྟོང་མུན་པར་བཞུགས། །ཀུན་དའི་ཚལ་གྱི་གཉིད་གྱུར་གང་ཞིག་ཡིན། །དོན་མཐུན་ཕལ་ཆེར་ནོར་བུར་འཆིང་བུ་ལེན།
།རིན་ཆེན་ནོར་གྱིས་ཕྱུག་པར་སུ་ཞིག་འགྱུར། །བུང་བའི་ཚོགས་རྣམས་དུག་གི་མེ་ཏོག་གཞིབ། །སྨན་མཆོག་སྦྲང་རྩི་ཕུལ་བྱུང་གང་ལ་འགྱུར། །དེ་ཕྱིར་ཐུབ་པའི་གསུང་རབ་ཆ་ཤས་ཙམ། །བཤད་ཀྱང་གང་གི་རྣ་བའི་སྣོད་དུ་ལྷུང་།
།དེ་བས་རང་གི་ཡིད་ལ་ཉེར་བཞག་ཏེ། །དབེན་པར་བག་ཡོད་བྱ་བའི་དུས་ལ་བབས། །ཅེས་གསུངས་པ་ལྟར་བསྟན་པའི་སྙིང་པོ་བསྡུས་ནས་རང་རྒྱུད་ལ་སྦྱར་ཏེ་དལ་འབྱོར་ཐོབ་པ་དོན་ལྡན་དུ་མཛོད་ཅིག་ཅེས་རང་གཞན་ཀུན་ལ་ཐལ་མོ་སྦྱར་ནས་གསོལ་བ་འདེབས་སོ།
།འདིར་སྨྲས་པ། སྙིགས་མའི་ལང་ཚོ་བདོ

བའི་མུན་ཀློང་དུ། །གསང་ཆེན་ཀུན་དའི་ཕྲེང་བ་བཞད་པའི་གཉེན། །སྐལ་བཟང་ཡིད་ཀྱི་རྫིང་བུར་འཆར་མཁས་པའི། །ངོ་མཚར་འཕྲུལ་གྱི་ཟླ་བ་ཅི་ཡང་ཤར། །མཁྱེན་པ་ཕུན་ཚོགས་འཆི་མེད་ལམ་གྱི་གཞིར། །ཐུབ་གསུང་དབྱར་གྱི་དཔལ་མོ་ཆགས་པ་ལས།
།ལེགས་བཤད་ཆུ་འཛིན་བུ་མོ་བཞད་པའི་གྲུས། །མཁས་མང་མདོངས་མཐའི་སྙིང་ལ་བདུད་རྩི་སྟེར། །དེ་དུས་ཆེར་རློམ་ཙུ་ཏའི་འཁྲི་ཤིང་ཕལ། །མཁས་ཚུལ་གསུམ་གྱི་གེ་སར་མི་ལྡན་ཡང་།
།འཁོར་དང་ཟང་ཟིང་ཡལ་ག་མཐོར་བཏེག་ནས། །འབྲས་མེད་སྤྲིན་ཆར་ཟོལ་གྱི་ལྷ་ལམ་སྒྲིབ། །གྲགས་འབྱོར་འདབ་ཕྲེང་གོས་སུ་མ་ཀླུབས་ཀྱང་། །བཤད་སྒྲུབ་ཟུང་གིས་སྙེ་མས་སྒེག་པ་ཡི། །སྲིད་ལམ་དུབ་པའི་ཡིད་ཅན་དགའ་བའི་ཚལ།
།བཀའ་སྲོལ་འདི་ཡི་གོང་མའི་ལམ་ལས་བརྙེས། །དེ་ཕྱིར་བརྒྱུད་པ་མཆོག་གི་རྣམ་ཐར་བཞིན། །བདག་ཀྱང་དེང་ནས་ཚེ་རབས་ཐམས་ཅད་དུ། །ཐེག་མཆོག་ནོར་བུའི་མཛོད་ལ་དབང་བསྒྱུར་ནས།
།འགྲོ་ཀུན་ཆོས་ཀྱི་ཕོངས་པ་སེལ་གྱུར་ཅིག །ཅེས་དཔལ་ལྡན་ཞྭ་ལུ་བའི་བསྟན་པ་ལ་བཀའ་དྲིན་ཆེན་བའི་སྐྱེས་བུ་དམ་པ་རྣམས་ཀྱི་རྣམ་ཐར་ལོ་རྒྱུས་ངོ་མཚར་དད་པའི་འཇུག་ངོགས་ཞེས་བྱ་བ་ལས་གསོལ་འདེབས་ཀྱི་དམིགས་སུ་ཕྱེ་བའི་བརྒྱུད་འཛིན་མཁས་གྲུབ་རིམ་བྱོན་གྱི་རྟོགས་པ་བརྗོད་པའི་སརྒ་དེ་གསུམ་པའོ།
། ། །ཡིད་འོངས་མཚན་དཔེའི་འདབ་སྟོང་གཡོ་བའི་དབུས། །དབྱངས་སྙན་ཟིལ་དངར་ཆགས་པའི་མེ་ཏོག་དཀར།
།

རབ་བཞད་པད་དཀར་གཞོན་ནུ་མཚོ་ལྡན་མས། །བདག་བློའི་བུང་བ་ཚིམ་པའི་ཤེས་རབ་སྩོལ། །ཞེས་ཚིགས་སུ་བཅད་པ་སྔོན་དུ་བཏང་ནས། གཉིས་པ་གོང་གི་གསོལ་བ་འདེབས་པའི་ཚིགས་བཅད་ཀྱི་གསལ་ཁ་མ་ཕྱེ་བའི་བརྒྱུད་འཛིན་རྣམས་ཀྱི་འཕྲོས་དོན་ཁ་འགེངས་ཀྱི་ཚུལ་དུ་བཤད་པ་ལ་གཉིས།
ཚིགས་བཅད་ཀྱིས་དོན་མདོར་བསྟན་པ་དང་། དེ་ཉིད་རྒྱས་པར་འགྲེལ་ཚུལ་ལོ། །དང་པོ་ནི། གསོལ་འདེབས་ལས། ཀུན་མཁྱེན་བུ་སྟོན་མ་དྲོས་མཚོ་ཆེན་ལས།
།སློབ་བརྒྱུད་བགྲང་ཡས་ཆུ་བོ་མཐའ་ཡས་པ། །མ་དག་རྙོག་མ་ཡོངས་བྲལ་བྱོན་ཟིན་དང་། །སླད་མར་འབྱོན་འགྱུར་རྣམས་ལ་གསོལ་བ་འདེབས། །ཞེས་བྱ་བ་སྟེ་དོན་ནི་གོ་སླ་བར་ཟད་དོ། །གཉིས་པ་དེ་ཉིད་རྒྱས་པར་འགྲེལ་ཚུལ་ལ་གསུམ།
མཁན་རབས་བྱོན་ཚུལ་བཤད་པ། རི་ཕུག་བྱང་གླིང་གི་གདན་རབས་ཟུར་ཙམ་བཤད་པ། དེར་མ་འདུས་པའི་དམ་པ་འགའ་ཞིག་གི་མཛད་ཚུལ་བཤད་པའོ། །དང་པོ་ལ་གཉིས། མཁན་བརྒྱུད་རྙིང་མ་བྱོན་ཚུལ་དང་།
གསར་མ་ཇི་ལྟར་བྱོན་པའི་ཚུལ་ལོ། །དང་པོ་ནི། རྒྱལ་པོ་སྲོང་བཙན་སྒམ་པོའི་བཀའ་འབུམ་ལས། །དེ་ནས་བྱང་སེམས་སྤྲུལ་པ་བྱུང་ནས་སུ། །ཆོས་ཀྱི་མེ་རོ་མདོ་ཁམས་སྨད་ནས་སློང་།
།དགེ་འདུན་སྡེ་བ་མང་དུ་འཕེལ་བར་བྱེད། །དེ་ཡང་བྱང་ཆུབ་སེམས་དཔའ་མང་པོ་ཡིས། །ང་ཡི་ར་སའི་སྐུ་གཟུགས་འདི་དག་ལ། །མཆོད་པ་ཞབས་ཏོག་མང་པོ་བྱེད་པར་གྱུར། །ཕྱོགས་རྣམས་ཀུན་ཏུ་གཙུག་ལག་ཁང་སྐྱོང་ཞིང་།
།དམ་པའི་སྤྱོད་པ་ཚུལ་བཞིན་བྱེད་པར་འགྱུར། །ཞེས་ལུང་བསྟན་པ་ལྟར། བསྟན་པ་ཕྱི་དར་གྱི་དུས

སུ་ཆོས་སྡེ་འདི་ཉིད་བཏབ་པའི་ལོ་རྒྱུས་ནི། མེ་མཁའ་རྒྱ་མཚོའི་འདས་ལོའི་༤༠༣ནང་གི་ལོ་གྲངས་སུམ་བརྒྱ་དོན་དགུ་སྔར་སོང་ཟིན་པའི་རྗེས་ཐོག་ཅུ་མོ་བྱའི་ལོ་དེ་ལ་བསྟན་པ་ཕྱི་དར་གྱི་འགོ་ཟུག་ནས་ལོ་སྟོན་རྡོ་རྗེ་དབང་ཕྱུག་གི་༸རྒྱན་གོང་འདེབས་པའི་ས་ཆོག་མཛད་པར་བཞེད།
དེའི་སྐབས་སུ་ལྕེ་བཙུན་ཤེས་རབ་འབྱུང་གནས་ཀྱང་འཁྲུངས་ཏེ། ཞོ་ཅུ་ཁར་མོ་ཆེར་ལྕེ་ལིམ་ཤིས་པ་བདུན་དུས་གཅིག་ཏུ་བྱུང་པ་ལ།
དབྱལ་རཏྣ་ཤྲིས་རིམ་གྲོ་བྱས་ཏེ་ལོ་བདུན་བཟློག་པས། ཇོ་བ་རཏྣ་བྱོན་པས་འཚེང་། ཕྱག་རྒྱ་དྲིལ་བུ་དཀྲོལ་བས་འཚེང་། རཀྴའི་ཕྲེང་བ་བརྡབ་པས་འཚེང་། །ཧཱུཾ་ཕཊ་འབྲུག་སྒྲ་བསྒྲགས་པས་འཚེང་།
ཟེར་བའི་ཁ་དཔེ་བྱུང་། རེ་ཞིག་ནས་ལྕེ་ལ་འབངས་རྣམས་ཀྱིས་ངོ་ལོག་བྱས་ཏེ་ལྕེ་ཕལ་ཆེར་བསད། ལྕེ་བཙུན་ཤེས་རབ་འབྱུང་གནས་ཀྱི་ལོ་སྟོན་གྱི་སྤྱན་སྔར་བྲོས་ཤིང་ལྕེ་འབུམ་གྱི་གླེགས་བམ་རྣམས་ཕྱག་རྟེན་དུ་ཕུལ།
རབ་ཏུ་བྱུང་སྟེ་དཀའ་སྤྱད་དྲག་པོས་ཉེ་གནས་མཛད་དོ། །དེར་རྒྱན་གོང་བརྩིགས་པའི་འགན་འཁུར་གནང་བས་ཡོངས་སུ་རྫོགས་པར་གྲུབ་ཏེ། དེ་ནས་ཆུ་མོ་ཡོས་ཀྱི་ལོ་ལྕེ་བཙུན་རང་གི་ཆོས་སྡེ་འདེབས་པར་དགོངས་ཏེ་དཔལ་ཞྭ་ལུ་གསེར་ཁང་གི་གཙུག་ལག་ཁང་བཞེངས་སོ།
།ཆོས་སྡེ་བཏབ་ཚར་བ་དང་འགོ་བ་ཡེ་ཤེས་གཡུང་དྲུང་ལ་རེ་ཞིག་གདན་ས་གཏད་ནས་ལྕེ་བཙུན་ཁོང་རང་རྒྱ་གར་དུ་ཕེབས། རྡོ་རྗེ་གདན་གྱི་སློབ་དཔོན་ཨ་བྷ་ཡ་ཀ་ར་ལ་སྡོམ་པ་བསྐྱར་མ་ཞུས།
ཁ་སར་པཱ་ཎི་སྤྱན་དྲངས་བོད་དུ་ཕེབས

ནས་ཞྭ་ལུའི་མཁན་པོ་མཛད་པས་མཁན་བརྒྱུད་ཀྱི་ཐོག་མ་ནི་ལྕེ་བཙུན་ཤེས་རབ་འབྱུང་གནས་ཡིན་ནོ། །དེ་ལ་ཆེ་བའི་ཡོན་ཏན་བཞི་ཡོད་དེ། །རུས་ལྕེ་ཡིན་པས་ཆེ་བ་དང་གཅིག །སྡོམ་པ་རྒྱ་གར་པཎ་ཆེན་ལ་དངོས་སུ་ཐོབ་པའི་ཆེ་བ་དང་གཉིས།
ཡོན་བདག་བལ་པོའི་རྒྱལ་པོ་སོགས་རྩད་པོ་རྣམས་ཡིན་པས་ཆེ་བ་དང་གསུམ། ལས་མངའ་འོག་གི་ཡུལ་སྡེ་ཆེན་པོ་ཀ་བ་བཞིར་གྲགས་པ་རྣམས་ཀྱི་བྱས་པས་ཆེ་བ་དང་བཞིའོ། །ངེས་པའི་དོན་དུ་འཕགས་པ་སྤྱན་རས་གཟིགས་ཉིད་ཡིན་ནོ།
། ༑ །།དེ་ནས་ལྕེ་བསུན་སྐུ་འདས་པའི་རྗེས་སུ་ཉིད་ཀྱི་གཅུང་པོ་ཤེས་རབ་ཡེ་ཤེས་ཀྱི་མཁན་པོ་མཛད་དོ། ། ༑ དེའི་སུ་རྩེ་གཡུ་ཐོག་སྒྲ་གསེར་བཟང་ཞེས་བྱ་བས་མཁན་པོ་མཛད་ཅིང་།
འདི་སྐབས་ཐོབ་རྒྱལ་གྱི་བྱེ་མ་གཡུ་ཟུར་ནས་རང་བྱོན་ཐུགས་རྗེ་ཆེན་པོ་རྙེད་ནས་གཙང་འགྲམས་ཀྱི་ལྷ་ཁང་དུ་བཞུགས་པ་དེ་ཞྭ་ལུ་ཉིད་དུ་སྤྱན་དྲངས། གནས་ལ་ལྕག་སིར་བཏང་ཞིང་ཆོས་སྡེའི་ནང་དུ་ཁྲོན་པ་བརྐོ་བ་སོགས་མཛད།
འོན་ཀྱང་ཁོང་རང་སྔར་མཁས་བཙུན་ཆེ་ཡང་རྗེས་སུ་འདོད་ལྷའི་ཆད་པས་ཉེན་ནས་བསླབ་པ་འཆལ་སྟེ་དཔོན་བརྒྱུད་དུ་སོང་ངོ་། །འདི་ཡན་ལ་ལྕེའི་བརྒྱུད་རང་ནས་བྱུང་བའི་ཆོས་དཔོན་སྦྲགས་པའི་མཁན་པོ་གསུམ་མོ།
། ༑ དེ་ནས་མཁན་རབ་བཞི་པ་ནི་ཁྱུང་པོ་གྲགས་སེང་སྟེ། འདི་ནི་དགེ་བའི་བཤེས་གཉེན་པོ་ཏོ་བ་དང་དུས་མཚུངས་ཤིང་དྭགས་པོ་བྱང་ཆུབ་དབང་རྒྱལ་དང་གཉིས་པོས་པོ་ཏ་རི་དང་དམར་པོ་ཏི་ལ་ཚད་མའི་བསྟན་བཅོས་ཀྱི་འགྲན

བཤད་བྱས། གྲྭ་པ་རྣམས་ཀྱང་གཉིས་ཀའི་ཆོས་གྲྭ་འགྲིམ་པ་ཞིག་བྱུང་ཞེས་མཁས་པའི་དབང་པོ་རྗེ་བཙུན་འགོས་ལོ་ཙཱ་བ་གཞོན་ནུ་དཔལ་གྱིས་དེབ་སྔོན་ཆོས་འབྱུང་དུ་ཡང་བཤད་གདའ། དེའི་རྒྱུ་མཚན་ནི། གོང་དུ་སྨོས་པ་ལྟར་གཡུ་ཐོག་སྒྲ་བསླབ་པ་འཆལ་བས་དགེ་བཤེས་ཁྱུང་པོ་མཁན་པོར་བསྐོས་ནས་ཁོང་རང་གི་ཆབ་སྲིད་བསྐྱངས།
རེ་ཞིག་ནས་གཡུ་ཐོག་སྒྲས་རྒྱན་གོང་ལ་དམག་བྱས་ཏེ། རྟེན་དང་ཆོས་ཆ་འཕྲོག་གོ་བྱས་པས།
།ཁྱུང་པོ་ན་རེ། རྒྱན་གོང་བསྟན་པ་སྨད་ནས་དར་བའི་དུས་ཀྱི་གཙུག་ལག་ཁང་ཐམས་ཅད་ཀྱི་མ་མོ་ཡིན། ཆོས་སྡེ་འདིའང་རྒྱན་གོང་ལས་གྱེས་པའི་ཡལ་ག་ཡིན་པས་དམག་བྱེད་དུ་མི་རུང་གསུང་ནན་གྱིས་བཟློག་ཀྱང་ཉན་དུ་མ་འདོད།
དེ་ལ་ཁྱུང་པོ་མ་དགྱེས་ཏེ་བྲོས་ཐབས་ཀྱིས་ཚོང་དུས་ཀྱི་བག་མ་ལ་གོང་དུ་ལམ་ཁྱོད་ལ་ད་ཕྱི་ནས་མི་ལྡོག་གོ་ཅེས་གབུ་བསྙུང་བཞེས། དབུས་སུ་དམར་པོ་རི་ལ་བྱོན་ནས་དེར་བཤད་གྲྭ་བཙུགས་སོ།
།བར་དེར་གཡུ་ཐོག་སྒྲས་རྒྱན་གོང་དམག་གིས་བཅོམ་ཏེ་རྟེན་དང་ཡོ་བྱད་མང་པོ་ཞྭ་ལུར་དྲངས། དེ་རྗེས་དབུས་སུ་དགེ་བཤེས་ཁྱུང་པོའི་སར་ཕོ་ཉ་བསྲིངས་ཏེ་བཟོད་གསོལ་གྱི་འབུལ་བ་ཆེན་པོའང་བྱས།
སླར་ནན་གྱི་གདན་དྲངས་པས་བྱོན་ཏེ་ཚོང་འདུས་ཀྱི་ལམ་ལ་མནའ་བསྐྱལ་བས་མི་འགྲོ་གསུང་ལམ་བསྐོར་ཕྱོགས་མཛད་ནས་ཕེབས་ཤིང་སྔར་བཞིན་མཁན་པོ་མཛད་དེ་ཆོས་གསུངས་སོ། །རྗེ་སུ་འདིས་དགའ་བ་གདོང

ཆོས་ཀྱི་ཀ་བ་ཡང་བཏབ་ཅིང་མཁན་བརྒྱུད་ཀྱི་ཐོག་མར་ཡང་ཁོང་རང་བཞུགས་པའི་ལོ་རྒྱུས་གནང་ངོ་། །གཞན་ཡང་སྔགས་རྙིང་མ་བའི་གྲུབ་ཐོབ་ལྷ་རྗེ་ཟུར་བུ་ཆེའི་སློབ་མ་ཟུར་ཆུང་ཤེས་རབ་གྲགས་བྱ་བ་དང་ཁོང་གཉིས་ཡོན་བདག་གཅིག་གིས་མྱད་རོར་གདན་དྲངས་ནས་ཆོས་གསུངས་པའི་དུས།
ཁྱུང་པོ་གྲགས་སེང་གེ་ཞལ་ནས། ཟུར་ཆུང་ཤེས་རབ་གྲགས་བྱ་བ་ཆོས་ལོག་མཁན་འདི་སུན་ཕྱུང་ལ་ཤོག་གསུངས་ནས། གླ་ནར་ཤཱཀྱ་བཟང་པོ་སོགས་ཁོང་རང་གི་སློབ་མ་དགེ་བཤེས་མཁས་པ་བཞི་བཏང་བས།
དེ་དག་གི་ལྷ་རྗེ་ཟུར་ཆུང་བ་སུན་འབྱིན་མ་ཐུབ་པར་ཚུར་ལོག་པས་ཁྱུང་པོ་ན་རེ། ཁྱེད་ཚོས་ཟུར་ཆུང་པ་སུན་ཕྱིན་ནམ་གསུང་། སུན་ཕྱིན་པར་མི་གདའ་ཞུས་པས།
མ་དགྱེས་ཏེ་ཟུར་ཆུང་པ་འདྲ་བའི་ལྟ་བ་ངན་པ་ཅན། སྐྱེ་བོ་ཐམས་ཅད་ལོག་པའི་ལམ་ལ་འཁྲིད་པ་འདི་བསད་ན། སངས་རྒྱས་ཏེ་ཐེ་ཚོམ་མེད་པར་ཐག་ཆོད། དེ་ཅིའི་ཕྱིར་ན་དོན་དུ་འགྱུར་ན་བཀག་པ་རྣམས་ཀྱང་གནང་བའི་ཕྱིར་རོ།
།ཞེས་གསུངས་པ་ཟུར་ཆུང་པས་གསན་ཏེ་ནངས་པར་ཆོས་ཁྲིའི་ཁར་བྱོན་ནས་ཆོས་གསུང་ཁར་བཞད་མོ་མཛད། ཆོས་བྱ་བ་འདི་ངའི་ཐེག་པ་ཆེན་པོ་གསང་སྔགས་འདི་ཡིན་པར་འདུག
།སྒྲོལ་བ་ལ་བརྟེན་ནས་གསང་རྒྱ་བ་གསང་སྔགས་ཀྱི་ལུགས་ཡིན་མཚན་ཉིད་པ་ལ་མེད་སྙམ་ཙ་ན། ཟུར་ཆུང་པ་བསད་ན་སངས་རྒྱ་གསུངས་ནས་ཁྱུང་པོ་གྲགས་སེང་ལྟ་བུའི་མཚན་ཉིད་པའི་དགེ་བཤེས་ཆེན་པོ་ཡང་བློ་ཕུག་ངའི་ཆོས་ལ་གཏོད་པར་འདུག་པས་དགའ་བ་གཅིག་བྱུང

གསུང་བ་སོགས་མདོར་ན་དུས་དེར་མཁས་གྲགས་ཆེ་བའི་ལོ་རྒྱུས་ཡོད་དོ། ། ། །མཁན་རབས་ལྔ་པ་ནི་མཁན་པོ་མངོནམདོན་པ་སྟེ་འདིའི་གོང་ཙམ་དུ་པཎྜི་ཏ་འབུམ་ཕྲག་གསུམ་པ་མཚན་དངོས་བསྟན་སྐྱོང་དང་རྔོག་ལོ་ཙཱ་བ་བློ་ལྡན་ཤེས་རབ་གཉིས་ཀྱི་ཞྭ་ལུར་མངོན་པ་ཀུན་ལས་བཏུས་སོགས་ཀྱི་བཤད་གྲྭ་བཙུགས།
རྔོག་ལོ་ཆེན་པོ་དེ་ནི་ཞྭ་ལུའི་ཆོས་སྡེ་འདི་ཆུ་མོ་ཡོས་ལ་བཏབ་པའི་ལོ་ནས་ལྔ་བཅུ་ང་བདུན་སོང་བ་རབ་བྱུང་ཐམས་ཅད་ཀྱི་དང་པོའི་ནང་གི་ས་མོ་ཕག་ལ་སྐུ་འཁྲུངས།
ཁོང་གིས་དགུང་ལོ་བཅོ་བརྒྱད་པ་མངའ་བདག་རྩེ་ལྡེའི་མེ་ཕོ་འབྲུག་གི་ཆོས་འཁོར་གྱི་དུས་ཞྭ་ལུ་མཁན་པོ་ཁྱུང་པོ་གྲགས་སེང་ཀྱང་བཞུགས་ཡོད།
རྔོག་ལོས་དགུང་ལོ་སུམ་ཅུ་སོ་བཞི་པ་ཅུ་ཕོ་སྤྲེའུའི་ལོ་རྒྱ་གར་ཁ་ཆེའི་ཡུལ་ནས་བོད་དུ་ཕེབས་ཏེ་ཆོས་འཁོར་བསྐོར་ནས་ལྔ་བཅུ་རྩ་གཅིག་པ་ས་མོ་གླང་ལ་གཤེགས་པའི་བར་དར་པཎ་ཆེན་འབུམ་ཕྲག་གསུམ་པ་བསྟན་སྐྱོང་དཔལ་བཟང་པོ་ཡང་བོད་དུ་ཕེབས་ཤིང་ལ་པཎ་དེ་གཉིས་སྡེབས་ནས་ཞྭ་ལུར་བསྟན་པའི་བྱ་བ་མཛད་ཅིང་ད་ལྟ་ཞྭ་ལུའི་ཚོགས་དུང་འདི་ཉིད་ཀྱང་འབུམ་ཕྲག་གསུམ་པའི་ཆོས་དུང་ཞེས་བྱིན་རླབས་ཆེ་བའི་ལོ་རྒྱུས་ཡོད་དོ།
། ༑ །མཁན་རབས་དྲུག་པ་ནི་ཞྭ་ལུ་པ་གཞོན་ནུ་བརྩོན་འགྲུས་ཏེ་འདི་དང་དུས་མཚུངས་བར་གཉིས་པ་ཞིག་པོའི་སློབ་མ་གཙང་པ་གྲུ་གུས་ཞྭ་ལུར་དབུ་ཚད་སོགས་ཀྱི་བཤད་པ་བཙུགས་ཤིང་།
དེ་ནས་བཟུངས་ཏེ་ཞྭ་ལུ་བ་རྣམས་གཉལ་བའི་ཊཱིཀྐ་སོགས་ལ

འཆད་ཉན་བྱེད་པའི་སྲོལ་བྱུང་པས། རྗེས་སུ་ཆོས་རྗེ་ཐམས་ཅད་མཁྱེན་པ་བུ་སྟོན་ཆེན་པོ་གདན་སར་ཕེབས་ནས་ཀྱང་ལུགས་སྔ་མ་དང་བསྟུན་པའི་ཕྱིར་དུ་དབུ་མཛད་བཀྲ་ཤིས་བཟང་པོ་ལ་གཉལ་ཊཱིཀྐ་གི་ལུང་གསན་ནས་བཤད་པ་གནང་བའི་ཚུལ་ཡོད་དོ།
། ༑ །།མཁན་རབས་བདུན་པ་ནི་ཝ་ཆོས་བྱང་། ། ༑ །།བརྒྱད་པ་ནི་བུ་སྟོན་སེང་གེ་འོད་ཡིན་ལ་འདིས་གཉལ་བའི་ཊཱིཀྐ་ཆུད་སོགས་ལོགས་སུ་མཛད་དོ། ། ༑ ། །མཁན་རབས་དགུ་པ་ནི་མཁན་པོ་འབུལ་བ་འཛིན་པ་མཚན་དངོས་གྲགས་པ་བརྩོན་འགྲུས་ཏེ་འདི་ཡན་ལ་རབ་བྱུང་བསྙེན་རྫོགས་ཀྱི་སྡོམ་རྒྱུན་ཡང་སློབ་དཔོན་ཨབྷ་ཡཱ་ཀ་ར་ལ་ལྕེ་བཙུན་ཤེས་རབ་འབྱུང་གནས་ཀྱིས་ཞུས་པའི་སྡོམ་རྒྱུན་དེ་ཡིན་པས།
མཁན་པོ་བསྐོ་བའི་ཚེ་ཡང་མཁན་པོ་གསར་པ་ལ་སྡོམ་རྒྱུན་དེ་མི་ཞུགས་ན་མཁན་པོ་རྙིང་པའམ། དེ་ལས་གཞན་ཡང་རུང་སྟེ་སྡོམ་པ་བསྐྱར་བསྒྲུབ་དགོས་པའི་ཁྲིམས་ཡོད་པར་སྣང་ཞིང་། དེར་མ་ཟད་འདུལ་བའི་བཤད་རྒྱུན་ཡང་བླ་ཆེན་པོ་དགོངས་པ་རབ་གསལ་གྱི་དྲུང་དུ་ལོ་སྟོན་གྱི་གསན།
དེ་ལ་འགོ་བ་ཡེ་ཤེས་གཡུང་དྲུག་གིས་ཞུས། དེ་ཉིད་ལ་ལྕེ་བཙུན་ཤེས་རབ་འབྱུང་གནས་ཀྱིས་ཀྱང་ཞུས་མོད་ཀྱི་གཙོ་བོར་གྱུར་པ་ནི་འགོ་བ་ཡེ་ཤེས་གཡུང་དྲུང་ཁོ་ནས་འདུལ་བའི་བཤད་གྲྭ་བསྐྱངས་ཏེ་སློབ་བརྒྱུད་དར་རོ།
། ༑ མཁན་རབས་བཅུ་པ་ནི་བཀའ་བཟི་པ་གྲགས་པ་གཞོན་ནུ་སྟེ། འདི་མན་ཆོད་ཀྱི་ཞྭ་ལུའི་མཁན་པོ

ཐམས་ཅད་ཀྱི་སྡོམ་རྒྱུན་ཁ་ཆེ་པཎ་ཆེན་ལས་བརྒྱུད་པ་ཤ་སྟག་ཡིན་ལ། འདུལ་བའི་བཤད་རྒྱུན་ཡང་ཀླུམས་ཆེན་པོ་ཤེས་རབ་ཚུལ་ཁྲིམས་ལས་བརྒྱུད་པ་བླ་ཆེན་པོའི་བཤད་སྲོལ་བཀའ་བཞི་པས་ཟུལ་ཕུའི་མཁན་པོ་ཆོས་གྲགས་རིན་ཆེན་ལ་གསན་ནས་དར།
ཡང་ཁ་ཆེ་པཎ་ཆེན་གྱི་སྣར་ཀླུས་མོ་ཆེར་དབྱར་གནས་མཛད་སྐབས་འདུལ་བ་མེ་ཏོག་ཕྲེང་རྒྱུད་གསུངས་པ་ལ་འདུལ་འཛིན་སེངྒེ་ཟིལ་གནོན་གྱི་ཊཱིཀྐ་མཛད་དེ་ཚད་མའི་སྐྱེས་བུ་བསོད་ནམས་མགོན་པོ་ལ་གནང་།
དེ་ལ་ཆོས་རྗེ་ཐམས་ཅད་མཁྱེན་པ་བུ་སྟོན་ཆེན་པོས་གསན་ནས་རྗེས་སུ་ཞྭ་ལུར་དར་བའི་ཚུལ་ཡང་ཡོད་དོ། །དེ་ཡང་མཁན་པོ་ཕྱི་མརྣམས་པཎ་ཆེན་གྱི་སྡོམ་རྒྱུན་འཛིན་པའི་རྒྱུ་མཚན་ནི།
ཁ་ཆེ་པཎྜི་ཏ་ཤཱཀྱ་ཤྲིབྷ་དྲ་བོད་ལ་ཕེབས་དུས་རྒྱན་གོང་བྱང་ཆུབ་དགེ་གནས་ཀྱི་གཙུག་ལག་ཁང་འདི་ཉིད་དུ་རྗེ་བཙུན་ས་པཎ་དང་། མཁན་ཆེན་རྡོ་རྗེ་དཔལ་བ་སོགས་རབ་ཏུ་བྱུང་ཞིང་བསྙེན་པར་རྫོགས་པའི་དངོས་པོར་བསྒྲུབ།
དུས་ཕྱིས་ས་སྐྱ་པ་བོད་ཁམས་ཡོངས་ཀྱི་བདག་པོ་མདད་པའི་མཇུག་ཙམ་དུ་བླ་མ་བདག་ཉིད་ཆེན་པོ་བཟང་པོ་དཔལ་དང་། ཏི་ཤྲིར་ཀུན་དགའ་བློ་གྲོས་གཉིས་བསྙེན་རྫོགས་བཞེས་དུས་སྐྱེར་སྡེ་སྣོད་འཛིན་པ་དཔལ་ལྡན་རྒྱལ་མཚན་སོགས་དགེ་བའི་བཤེས་གཉེན་ལྔ་བཅུ་ལྷག་ཙམ་ཞིག་འདུས་ནས་སོ་ཐར་གྱི་སྡོམ་བརྒྱུད་ལ་ཁུང་དག་མི་དག་གིས་རྩད་གཅོད་དང་དྲི་བ་ཞིབ་པོ་བྱས་པའི་ཚེ།
ཁ་ཆེ་པཎ་ཆེན་གྱི་སྡོམ་བརྒྱུད་འདི་རྩོད་པ་དང་བྲལ་ཞིང་།

དེའི་མཁན་བརྒྱུད་འཛིན་པའང་བཀའ་བཞི་པ་གྲགས་པ་གཞོན་ནུ་ཡིད་ཆོས་ཁུངས་ཐུབས་ཀྱི་གནས་ཡིན་འདུག་པས་དེའི་སྡོམ་རྒྱུན་ལོང་ཞིག་ཟེར་བ་ཡི་གེར་བྲིས་པ་ལ། བླ་མ་བདག་ཉིད་ཆེན་པོས་ཐོགས་དྲངས། དགེ་བའི་བཤེས་གཉེན་མང་པོས་ཐེའུ་ཚེ་རྒྱབ་པའི་བཀའ་ཤོག་བྱུང་སྐད་དོ།།
༑ དེ་ལོ་མཁན་ཆེན་བཀའ་བཞི་པ་གྲགས་པ་གཞོན་ནུ་དཔལ་བཟང་པོ་དེ་ནི་འཁྲུངས་ཡུལ་དབུ་རུ་སྟོད་ཀྱི་ལྷ་ལུང་རི་མོ་ཅན་ཞེས་བྱ་བའི་གྲོང་ཁྱེར་གསར་དུ་ཡབ་གྱེར་གསར་རྒོད་ཅེས་པ་དེའི་སྲས་སུ་རབ་བྱུང་བཞི་པའི་དམར་སེར་བཞེས་པ་མེ་མོ་སྦྲུལ་གྱི་ལོ་ལ་སྐུ་འཁྲུངས།
གཞོན་ནུར་གྱུར་པ་ཙམ་ནས་བྱ་ཡུལ་པའི་སྤྱན་སྔ་བཤེས་གཉེན་ཁམ་ལུང་པའི་གནས་སུ་བྱོན་ཏེ།
མཁན་པོ་གྲགས་པ་འབུམ་ལ་རབ་ཏུ་བྱུང་ཞིང་མཚན་གྲགས་པ་གཞོན་ནུ་ཞེས་བྱ་བ་གསོལ། རེ་ཞིག་ནས་ཇོ་གདན་མཁན་ཆེན་བདེ་བ་དཔལ་དང་མཇལ་ཞིང་དེ་ཉིད་ནས་སྐྱེས་བུ་དམ་པ་འདི་ཇོ་གདན་པའི་སྡེ་ལ་ཕན་པའི་དགེ་བཤེས་ཞིག་ཡོང་བ་འདུག་གསུང་ཏེ་ཕྱག་ཕྱིར་འཁྲིད།
དེའི་ཚེ་མཁན་པོ་གྲགས་པ་འབུམ་གྱིས་པོ་ཏོ་བ་རིན་ཆེན་གསལ་གྱི་ལྷུང་བཟེད་དང་དགེ་བའི་བཤེས་གཉེན་ཁམ་ལུང་པའི་འབྲལ་སྤང་ཇོ་བོ་རྗེའི་སྐུ་འདྲ་བྱིན་རླབས་ཅན་གཅིག་ཡོད་པའང་གནང་།
དགུང་ལོ་བཅུ་དགུ་པ་ཤིང་མོ་ཕག་གི་ལོ། དབྱར་ཟླ་འབྲིང་པོའི་དུས་ཆོས་བཟང་པོ་ལ་གཡག་སྡེ་བའི་དབང་མོ་ཞེས་བྱ་བའི་གནས་སུ་མཁན་པོ་བདེ་བ་དཔལ་དང་།
ལས་ཀྱི་སློབ་དཔོན་ཐུགས་རྗེ་དཔལ་བཟང་། གསང་སྟོན་ཆོས་ལྡན་དཔལ་བཟང་། དད་པའི་དགེ

འདུན་གནས་བརྟན་བྱང་ཆུབ་སེངྒེ་སོགས་འདུལ་བ་འཛིན་པ་བཅུ་དྲུག་གི་དབུས་སུ་བསྙེན་རྫོགས་མཛད། མཁན་ཆེན་བདེ་བ་དཔལ་ལ་གཙང་འབྲེའི་ཊཱིཀྐ་དང་སྦྱར་བའི་ཕར་ཕྱིན་གྱི་བཤད་པ་དང་སྤྱོད་འཇུག་སོགས་གསན་ཞིང་།
གཞན་ཡང་དབང་དང་རྗེས་གནང་དུ་མ་ཞུས། ཁྱད་པར་འཇམ་དཀར་མ་ཏི་ལུགས་ཀྱི་རིག་གཏད་ཞུས་ནས། ཟླ་བ་གཟའ་འཛིན་དང་བསྟུན་ཏེ་མ་ཤའི་ལས་སྦྱོར་གནང་བས་མྱུ་གུ་མེ་ཏོག་དང་བཅས་པ་བྱུང་། མནལ་ལམ་དུ་རྗེ་བཙུན་འཇམ་པའི་དབྱངས་ཀྱི་ཞལ་བསྟན་ནས།
ཅི་འདོད་གསུངས་པ་ལ། ཕྱག་གི་རལ་གྲི་དེ་གནང་བ་ཞུ་འཚལ་ཞེས་ཞུས་པས། རིག་པའི་རལ་གྲི་ལ་བྱིན་ཡོད། ཁྱོད་རང་རྡོ་རྗེ་འདི་ཁྱེར་གསུངས་ནས་གསེར་གྱི་རྡོ་རྗེ་སོར་བཞི་ཙམ་ཡོད་པ་གཅིག་གནང་བ་རྨིས།
དེ་སད་ནས་ཤེས་བྱ་ཐམས་ཅད་ལ་གཞན་དྲིང་མི་འཇོག་པའི་ཐུགས་རབ་ཕུལ་དུ་བྱུང་པ་བརྙེས། ཟུལ་ཕུར་མཁན་པོ་ཆོས་གྲགས་རིན་ཆེན་ལ་བྱ་འདུལ་བ་འཛིན་པའི་ཊཱིཀྐ་དང་སྦྱར་བའི་མདོ་རྩའི་བཤད་པ་སོགས་གསན།
ཁྲོ་ཕུའི་སློབ་དཔོན་གཞོན་མཛེས་ལ་མངོན་པ་ཀུན་ལས་བཏུས་དང་། ཚད་མ་རྣམ་ངེས་རིགས་བསྡུས་རྣམས་གསན། མཁན་པོ་ཡོན་ཏན་འབུམ་ལ་མདོ་རྩ་དང་མངོན་པ་གསན།
གཡག་སྡེ་ལོ་ཙཱ་བ་བསོད་ནམས་སེང་གེ་ལ་བདེ་མཆོག་དང་གཤེད་དམར་སོགས་གསན། རོང་པ་ཤེས་རབ་སེངྒེ་ལ་དུས་འཁོར་དང་འཇིགས་བྱེད་ཀྱི་སྐོར་མང་པོ་གསན། སྟོན་པ་ཀུན་རྒྱལ་ལ་སྦྱོར

དྲུག་གི་སྐོར་མང་པོ་གསན། གྲུབ་མཆོག་མདའ་ཆ་པ་ལ་གསང་སྔགས་ཀྱི་སྐོར་མང་པོ་གསན་ནས་དོན་ཉམས་སུ་བཞེས་ཤིང་། དེ་ལྟར་ཆོས་གསན་པ་མཐའ་དལ་ཐེ་ཚོམ་གྱི་དྲི་མ་དང་བྲལ་བར་མཛད་དོ། །དེ་ནས་དགུང་ལོ་སུམ་ཅུ་སོ་བརྒྱད་བཞེས་པ་ཤིང་ཕོ་སྟག་གི་ལོ་ཚོགས་ཀྱི་མཁན་པོ་མཛད་ཅིང་།
དེའི་རྗེས་སུ་ཞྭ་ལུའི་མཁན་པོ་མཛད་ནས་འགྲོ་དོན་དང་འཕྲིན་ལས་དར་རྒྱས་སུ་གྱུར། ཉིད་ཀྱི་དགུང་ལོ་ལྔ་བཅུ་ང་དྲུག་པ་ཆུ་ཕོ་བྱི་བའི་ལོ་ཚོང་འདུས་མགུར་མོའི་བླ་བྲང་ཤར་དུ་ཆོས་རྗེ་ཐམས་ཅད་མཁྱེན་པ་བུ་སྟོན་རིན་ཆེན་གྲུབ་ལ་བསྙེན་རྫོགས་གནང་སྟེ།
དེ་དུས་ངོ་གདན་བསོད་ནམས་བཟང་པོ་དགེ་སློང་གསར་བུ་པའི་གྲལ་ན་འདུག་པ་ལ་གསང་སྟོན་བསྐོས་པས་གཞན་དག་གི་དགེ་བཤེས་བགྲེས་པ་ཞིག་ལ་བསྐོས་ནས་བྱ་བ་རིགས་བསམ་ཞེས་ཞུས་པས།
ཞལ་སྔ་ནས་གསུང་གིས། ངེད་འདི་ལ་གང་ཟག་ཁྱད་པར་ཅན་དུ་རེ་བ་ཡིན། ད་ལེན་འདི་ལ་འཚོལ་དགོས་གསུང་།
དེར་ཐེ་ཚོམ་དུ་གྱུར་ཀྱང་རྗེས་སུ་ཁོང་གི་ཚོགས་པའི་མཁན་པོ་མཛད་ནས་བསྟན་པ་དང་སེམས་ཅན་གྱི་དོན་མཛད་པའི་ཚུལ་ལ་ངེས་ཤེས་རྙེད་དོ། །དབྱར་དགུན་གྱི་ཆོས་ཐོག་ལ་མངོན་པ་ཀུན་ལས་བཏུས་དང་།
འདུལ་བ་མདོ་རྩ། ཚད་མ་བསྡུས་པ་རྣམས་གསུང་། ཕར་ཕྱིན་གྱི་ཉམས་འཁྲིད་ཆག་མེད་ལྟ་བུ་མཛད། གཞན་ཡང་ཆོས་ཀྱི་རྣམ་གྲངས་མི་འདུ་བ་མང་པོས་འདུལ་བྱ་སོ་སོའི་རེ་བ་བསྐངས་ཤིང་ནང་དུ་ཡང་དག་འཇོག་པའི་ཚུལ་ལ་འབད་པ་མི་དགོས་པར་ཏིང་ངེ་འཛིན་གྱི་རྟོགས

པ་ཁོར་ཡུག་ཏུ་ཤར། ལན་ཅིག་སྟག་གྲུ་ཁར་ཚོགས་པ་དབྱར་གནས་མདད་དུས་སྐུ་ཁམས་ཅུང་ཟད་བསྙེལ་བ་ལ་བརྟེན་སྐུ་མཚམས་དམ་པོ་གནང་ཞིང་ཕྱག་རྫས་ཀྱི་དངོས་པོ་ཐམས་ཅད་སྤོང་དག་མཛད། དེ་ནས་ཉང་སྨད་ཀྱི་སྔགས་རྙིང་མའི་དགོན་པོ་འབིར་ལུང་དུ་ཕེབས་པའི་ཚེ།
ཉིད་ཀྱི་དགུང་ལོ་ལྔ་བཅུ་ང་དགུ་པ། །སྲིན་པོ་ཞེས་པ་ཤིང་མོ་ཡོས་ཀྱི་ལོ། །ཐ་སྐར་ཟླ་བའི་ཚེས་བཅོ་ལྔའི་མཚན་མོའི་དགུང་ཐུན་ལ། །ཟླ་བ་གཟའ་ལས་གྲོལ་བ་དང་མཉམ་དུ་སྐུ་གཤེགས།
དེའི་ཚེ་ཚོང་འདུས་མགུར་མོའི་ཡོན་བདག་རྣམས་ཀྱི་སྐུ་གདུང་རིལ་པོར་ཚོང་འདུས་ཀྱི་ས་ཆར་གདན་འདྲེན་དགོས་ཟེར་བ་དང་། ཆོས་རྗེ་ཐམས་ཅད་མཁྱེན་པ་བུ་སྟོན་ཆེན་པོས་ཐོག་དྲངས་སྣམ་སྦྱར་བྱོན་པའི་དགེ་སློང་གི་དགེ་འདུན་ཉིས་བརྒྱ་ལྷག་ཙམ་གྱི་ཚོགས་དང་བཅས་པས་བསུ་བ་སེར་སྦྲེང་གི་ཚོང་འདུས་ཀྱི་གྲོང་ཁྱེར་དང་ཁད་ཉེ་བར་གདན་དྲངས།
དེར་གདུང་ཞུགས་ཀྱི་སྦྱངས་པས་མེ་ཏོག་གི་ཆར་ཆེན་པོ་བབས་པ་དང་ནམ་མཁའ་ལས་འཇའ་འོད་རོལ་མོའི་སྒྲ་སོགས་ལྟས་སྣ་ཚོགས་བྱུང་།
པུར་ཁང་ཞལ་ཕྱེ་བའི་རིང་བསྲེལ་བསམ་གྱིས་མི་ཁྱབ་པ་བྱོན་ཏེ་དུས་ཕྱིས་གདུང་ཚྭ་དང་གདུང་ཐལ་བཞུགས་པའི་ཁང་བུ་བརྩེགས་པའི་ངོས་ལ་ཡང་རིལ་བསྲེལ་འཇོག་པ་བྱུང་ཞེས་ཟེར།
ཞྭ་ལུར་ནང་རྟེན་ཐུབ་པའི་སྐུ་སོགས་བཞེངས་པ་དག་ཀྱང་ཡོད་ལ། གཞན་པ་ཕལ་ཆེར་སྔར་མགུར་མོའི་མཆོད་རྟེན་གྱི་ནང་དུ་བཞུགས་ཞེས་གྲགས།
བཀའ་བཞི་པ་གཤེགས་པ་ཤིང་མོ་ཡོས་དེ་ཆོས་རྗེ་ཐམས་ཅད་མཁྱེན་པའི་དགུང

ལོ་ཉི་ཤུ་རྩ་དྲུག་པ་ཡིན། ཚོང་འདུས་མགུར་མོར་གདུང་གི་བྱ་བ་ལ་ཕེབས་པ་ནི་སློབ་མའི་གཙོ་བོར་གྱུར་པས་ཡིན་གྱི། ཞྭ་ལུའི་མཁན་པོ་མཛད་པའི་དབང་ལས་ཕེབས་པ་ནི་མ་ཡིན་ཏེ། འདི་ནས་དགུང་ལོ་ལྔ་ཙམ་གྱི་རིང་ཁྲི་ཕུ་དགའ་ལྡན་གྱི་གཙུག་ལག་ཁང་ཆེན་པོའི་སྡེ་སྣོད་འཛིན་པ་མཐའ་དག་གི་དབུས་སུ་མཁས་པའི་བྱ་བ་གསུམ་གྱིས་དུས་འདའ་བ་མཛད་ནས་བཞུགས་པ་ཡིན་ནོ།
།བར་འདིར་ཞྭ་ལུ་ཉིད་དུ་གདན་ས་སྟོང་ནས་མེད་ལ།
འོན་ཀྱང་སྐུ་ཞང་གྲགས་པ་རྒྱལ་མཚན་གྱི་སྔར་ཁོང་རང་བཞེད་པའི་མཁན་པོའི་འོས་སུ་ཆེ་བ་མང་པོའི་མིང་སྨོས་ནས་རྨི་ལམ་བརྟགས་པས། དེ་ཀུན་གྱི་ནང་ནས་ན་ཚོད་ལོ་བརྒྱད་ཅུའི་ཁོངས་གཏོགས་པའི་རྒན་པོ་ཞིག་གི་མིང་བསྒྲགས་ཏེ་དེས་སེམས་ཅན་གྱི་དོན་ལོ་ངོ་གསུམ་བཞི་ཙམ་ནུས་པ་ཡིན་ཚུལ་བྱུང་ཡང་ཚེ་རིང་པོ་མི་ཐུབ་པར་བསམ་སྟེ།
མཁན་པོར་མ་བསྐོས་ཞིང་། ཆས་འཆད་དུ་བཅུག་ནས་མཚན་དགེ་བའི་བཤེས་གཉེན་འཇམ་དབྱངས་པ་ཞེས་བྱ་བ་ཞིག་བྱུང་མོད།
དེ་ཉིད་ཁྲི་ལ་མངའ་གསོལ་མ་བགྱིས་པས་མཁན་རབ་ཏུ་མི་རྩིའོ་གསུང་ངོ་། །དེ་ལྟར་གོང་དུ་སྨོས་པའི་མཁན་བརྒྱུད་རྙིང་མ་འདི་རྣམས་ནི། ཚར་ཆེན་ཆོས་ཀྱི་རྒྱལ་པོས།
མཁན་བརྒྱུད་མགོན་པོ་ཁྱོད་ཀྱི་རྣམ་འཕྲུལ་སྟོན། །ཞེས་འཕགས་པ་སྤྱན་རས་གཟིགས་ཉིད་ཀྱི་སྤྲུལ་པ་ཁོ་ནར་གསུངས་པའི་ཚུལ་ཡོད་དོ། །མཁན་བརྒྱུད་སྔ་མ་བཤད་པའི་སྐབས་སོ། །
༑ ། །གཉིས་པ་མཁན་བརྒྱུད་གསང་མ་ཇི་ལྟར་འཕེལ་བའི་ཚུལ

བརྗོད་པར་བྱ་སྟེ། དེ་ཡང་དུས་གསུམ་སངས་རྒྱས་ཐམས་ཅད་ཀྱི་ངོ་བོ་བུ་སྟོན་རིན་ཆེན་གྲུབ་ཅེས་བྱ་བའི་ཐམས་ཅད་མཁྱེན་པ་ཆེན་པོ་དེ་ཉིད། རྣམ་ཐོས་སྲས་ཀྱི་སྤྲུལ་པའི་ཟློས་གར་ནོར་འཛིན་སྐྱོང་བའི་དབང་པོ་སྐུ་ཞང་གྲགས་པ་རྒྱལ་མཚན་གྱིས་སྨོན་ལམ་དང་མོས་དགེ་ཕུན་ཚོགས་ཀྱི་སྒོ་ནས་དཔལ་ཞྭ་ལུའི་ཆོས་གྲྭ་ཆེན་པོ་འདི་ཉིད་ཀྱི་ཁྲི་ཐོག་ཏུ་སྤྱན་དྲངས།
བདག་ཉིད་ཆེན་པོ་གང་གི་འཆད་རྩོད་རྩོམ་གསུམ་གྱི་འཕྲིན་ལས་མུ་མེད་པས་རྒྱལ་བའི་བསྟན་པ་རིན་པོ་ཆེ་ནམ་ལངས་པ་ལ་ཉི་མ་ཤར་བ་ལྟ་བུ་མཛད་དེ་གྲུབ་མཐའ་བུ་ལུགས་ཞེས་བྱ་བའི་སྲོལ་རྨད་དུ་བྱུང་བ་དར་ཞིང་རྒྱས་ནས།
གང་གི་གདན་སར་བྱོན་པ་རྣམས་ལ་མཁན་བརྒྱུད་གསར་མ་ཞེས་བྱ་བའི་གྲགས་སྙན་དབྱར་གྱི་རྔ་གསང་སྲིད་རྩེའི་བར་དུ་ལྡིར་བ་ཡིན་པ་ཤེས་པར་བྱའོ།
།དེ་ལ་ཐམས་ཅད་མཁྱེན་པའི་མཛད་ཚུལ་རག་པ་ཙམ་ནི་གོང་དུ་བསྟན་ཟིན་མོད། འདིར་རིན་ཆེན་བསོད་ནམས་སེངྒེས་ངོ་མཚར་གཏམ་གྱི་རོལ་མོ་ཉི་ཤུ་གཅིག་ཏུ་སྒྲོག་པ་ཡང་འདི་ལྟར་རོ།
། ༑ རིན་ཆེན་བྱང་ཆུབ་སེམས་ཀྱི་མཛད་མངའ་ཞིང་། །འཆད་རྩོད་རྩོམ་དང་ཐོས་བསམ་བསྒོམ་པ་ཀུན། །མ་ལུས་ལྷན་ཅིག་གྲུབ་པ་ཁྱོད་མིན་པ།
།གངས་ཅན་ལྗོངས་འདིར་སྔོན་ཆད་གཞན་མ་བྱུང་། །ལོ་ལྔ་ལོན་ཚེ་རང་གི་ལྷག་པའི་ལྷ། །འཇམ་པའི་དབྱངས་ཀྱི་དངོས་སུ་རྗེས་བཟུང་ནས། །འཆད་རྩོད་རྩོམ་པའི་སྤོབས་པ་མཆོག་བརྙེས་པ།
།གངས་ཅན་ལྗོངས་འདིར་སྔོན་ཆད་གཞན་མ་བྱུང་། །

བསྟན་པའི་རྩ་བ་ལེགས་བཟུང་འདུལ་བ་ཡི། །ལུང་གི་ཞུ་ཆེན་གཞུང་བརྒྱའི་བཤད་སྲོལ་དང་། །ལག་ལེན་ཚོགས་སུ་བསྟན་པའི་སྐྱེ་མཆེད་ནི། །ཇི་སྙེད་མཛད་ཁྱོད་དང་མཚུངས་སྔོན་མ་བྱུང་། །མཚན་མོ་འོད་གསལ་ཉིད་ལས་མ་གཡོས་བཞིན།
།ཇི་ལྟར་བཞེད་པའི་གླེགས་བམ་ལ་གཟིགས་ནས། །ཉིན་པར་དེ་ཉིད་གཞན་ལ་ལེགས་འདོམས་པ། །གངས་ཅན་ལྗོངས་འདིར་སྔོན་ཆད་གཞན་མ་བྱུང་། །ཅི་འདོད་དངོས་གྲུབ་མ་ལུས་འབྱུང་བའི་སར།
།ས་བཅུའི་དབང་ཕྱུག་རྒྱལ་བའི་བསྟན་བསྲུང་མཆོག །རྣམ་ཐོས་བུ་ཡི་མདའ་ལྔ་སྩོལ་བ་འདི། །གངས་ཅན་ལྗོངས་འདིར་སྔོན་ཆད་གཞན་མ་བྱུང་། །སྔོན་ཆད་རང་གི་སློབ་འབངས་དཱན་ཤི། མངལ་གནས་ལྷ་མིག་དག་པས་གསལ་བར་གཟིགས།
།བར་ཆད་བདུད་ལས་རྒྱལ་བར་ཞལ་བཞེས་པ། །གངས་ཅན་ལྗོངས་འདིར་སྔོན་ཆད་གཞན་མ་བྱུང་། །དུས་གསུམ་རྒྱལ་བ་མ་ལུས་བསྐྱེད་པའི་ཡུམ། །ཤེས་རབ་ཕ་རོལ་ཕྱིན་པའི་ལྟ་བའི་གནད། །འཁྲུལ་མེད་ཡུམ་གྱི་ལྷུམས་སུ་ངོ་སྤྲོད་པ།
།གངས་ཅན་ལྗོངས་འདིར་སྔོན་ཆད་གཞན་མ་བྱུང་། །ཕྱིས་འབྱུང་རྟེན་ཅིང་འབྲེལ་བ་འབྱུང་ལ་དགོངས། །དམ་རྫས་སྣོད་ཀྱི་རིན་ཆེན་ཟ་མ་ཏོག །འཁྲུལ་མེད་ལེན་དང་ཡབ་སྲས་མཇལ་བའི་མདོ།
།བསམ་བཞིན་འཆད་པ་སྔོན་ཆད་གཞན་མ་བྱུང་། །སྔ་མའི་འཁྲུངས་རབས་གཟིགས་ནས་སྲས་རྣམས་ལ། །སྔོན་ཆད་ཕྱོགས་འདིར་ཡང་ཡང་སོན་པ་རྣམས། །ཇི་སྙེད་དྲན་ཞེས་དྲིས་དང་དྲིས་པའི་ལན།
།ངོ་མཚར་འདི་འདྲ་སྔོན་ཆད་གཞན་མ་བྱུང་། །མཁས་མཆོག

མང་པོ་བོད་དུ་བྱོན་ན་ཡང་། །བསེར་བུས་བསྐྱོད་པའི་དར་ལས་བྱུང་བའི་སྒྲས། །མ་འོངས་ལུང་བསྟན་ཕྱི་བཞིན་མཐོང་བ་ནི། །གངས་ཅན་ལྗོངས་འདིར་སྔོན་ཆད་གཞན་མ་བྱུང་། །ཡོངས་རྫོགས་བསྟན་པའི་མངའ་བདག་གང་དེ་ལ།
།བརྒྱ་ཕྲག་ཙམ་གྱི་རིང་ནས་ཐོས་པ་ཡིས། །སེམས་མེད་དུང་གི་རང་སྐད་འབྱིན་པ་ནི། །གངས་ཅན་ལྗོངས་འདིར་སྔོན་ཆད་གཞན་མ་བྱུང་། །ཕྱི་རྒོལ་དྲེགས་པས་བསྟན་པའི་གཙོ་བོ་ལ། །ལྟ་གྲུབ་གསུང་ངག་ནན་གྱི་དཀྲོལ་བའི་ཚེ།
།གཉིས་ཀ་འཁྲུལ་བ་མི་མངའ་བཀའ་སྩོལ་པ། །གངས་ཅན་ལྗོངས་འདིར་སྔོན་ཆད་གཞན་མ་བྱུང་། །ཆུ་བོའི་འཇིགས་ལས་སྐྱོབས་ཕྱིར་བཅོམ་ལྡན་འདས། །སྐྱེས་མཆོག་དམ་པའི་ལམ་དང་ཟབ་པ་རྣམས།
།མྱུར་བར་གྱིས་ཞེས་དངོས་སུ་བསྐུལ་བྱེད་པ། །གངས་ཅན་ལྗོངས་འདིར་སྔོན་ཆད་གཞན་མ་བྱུང་། །སྟོབས་ལྡན་གང་གིས་བསྒུལ་བསྐྱོད་མི་ནུས་པའི། །རྡོ་བ་ལས་གྲུབ་གདུགས་མཛེས་རྫུ་འཕྲུལ་གྱི།
།ང་ལ་བདུན་སྲིད་འཕགས་པའི་མཆོད་རྟེན་གྱི། །རྩེ་མོར་འགེལ་མཛད་སྔོན་ཆད་གཞན་མ་བྱུང་། །མི་ཕྱེད་དད་པའི་ཤུགས་འཆར་གཏོང་བ་པོས། །སྲོག་ཤིང་ཕུལ་བའི་རྟེན་ཅིང་འབྲེལ་འབྱུང་ལས། །སྐྱེས་མཆོག་དམ་པ་ལུང་བསྟན་དབུར་དབྱུང་བ།
།གངས་ཅན་ལྗོངས་འདིར་སྔོན་ཆད་གཞན་མ་བྱུང་། །འབྲོམ་རྗེའི་གདུང་འཛིན་ཤཱཀྱའི་མཚན་འཆང་བ། །དབོན་རས་བདུན་གྱི་བར་དུ་རྣམ་ཐོས་བུས། །རྗེས་འཛིན་ལུང་བསྟན་སྐད་ཅིག་མི་གཡོ་བར།
།གངས་ཅན

ལྗོངས་འདིར་སྔོན་ཆད་གཞན་མ་བྱུང་། །མདོ་ཁམས་ཕྱོགས་ནས་སྐོམ་ནད་ཆུ་འདོད་པ། །དེ་ཉིད་དཔལ་ལྡན་འདུས་པའི་དཀྱིལ་འཁོར་དུ། །རྗེས་བཟུང་དད་པའི་རྟེན་བཅས་ལེགས་འདོམས་པ། །གངས་ཅན་ལྗོངས་འདིར་སྔོན་ཆད་གཞན་མ་བྱུང་།
།ཉི་མའི་ཟེར་དང་མཁའ་ལྡིང་དབང་པོ་ལས། །བརྟེན་ནས་རྒྱལ་བའི་ཞིང་ཁམས་རབ་འབྱམས་ཁམས། །སྨོན་པའི་གནས་རྣམས་ཇི་བཞིན་བགྲོད་པ་ནི། །གངས་ཅན་ལྗོངས་འདིར་སྔོན་ཆད་གཞན་མ་བྱུང་།
།ལྟ་གྲུབ་སྙིང་པོ་མི་ཕམ་མགོན་པོ་ལ། །ཞུས་ཤིང་དག་པར་འཁྲུལ་མེད་རྒྱས་བཏབ་ནས། །ཕྱིས་འབྱུང་འདུལ་བྱའི་ལོག་རྟོགས་སེལ་བ་ནི། །གངས་ཅན་ལྗོངས་འདིར་སྔོན་ཆད་གཞན་མ་བྱུང་། །རྒྱུད་སྡེ་རྒྱ་མཚོའི་དཀྱིལ་འཁོར་མ་ལུས་པ།
།བསྒྲུབ་པའི་ཆུ་རྒྱུན་བདུད་རྩིའི་བྱིན་རླབས་ནས། །བསྐལ་བརྒྱའི་བར་དུ་སྙིགས་མར་མི་འགྱུར་པ། །གངས་ཅན་ལྗོངས་འདིར་སྔོན་ཆད་གཞན་མ་བྱུང་། །ཞིང་གཞན་གཤེགས་ཚེ་མི་ཕམ་མགོན་པོ་སོགས།
།རྒྱལ་དང་རྒྱལ་སྲས་མང་པོའི་སྐུ་བརྙན་དང་། །དབུ་ནང་རིང་བསྲེལ་ཕྱུར་བུར་གཏམས་གྱུར་པ། །གངས་ཅན་ལྗོངས་འདིར་སྔོན་ཆད་གཞན་མ་བྱུང་། །མགོན་པོ་གང་དེས་རྒྱལ་བའི་བསྟན་པ་ལ།
།མཛད་པའི་ཚུལ་རྣམས་མཐོང་ཞིང་ཐོས་པ་ཡིས། །བཅོས་མིན་དད་པས་སྤུ་ལོང་རབ་ཏུ་གཡོས། །ཡང་ཡང་དྲན་པས་གསོལ་འདེབས་འདི་བྱས་སོ། །རྒྱལ་བའི་སྲས་ཀྱི་རླབས་ཆེན་སྤྱོད་པ་རྣམས། །སུ་ཞི་གིས་ཀྱང་མ་ལུས་བརྗོད་མི་ནུས།
།ཇི་ལྟར་རྒྱ་མཚོ

ཆེ་ལས་ཆུ་ཐིགས་བཞིན། །བདག་བློས་དཔགས་ལ་ཉེས་གང་བཟོད་པར་གསོལ། །གངས་རིའི་ཁྲོད་བྱོན་མཁས་པ་གཞན་དག་ལས། །ངོ་མཚར་གཏམ་གྱི་རོལ་མོ་ཉི་ཤུ་གཅིག །མ་སྦས་གསལ་བར་བསྒྲགས་པ་སྟོང་གསུམ་གྱིས། །ཁོར་ཡུག་རི་བོའི་ཁོངས་ལས་རྒལ་གྱུར་ཅིག
།གྲགས་པའི་རྔ་ཆེན་ཐོས་པའི་སྐྱེ་འགྲོ་ཀུན། །མི་ཤེས་མ་རིགས་ཐིབ་པོའི་གཉིད་སངས་ཏེ། །ཇི་སྙེད་ཤེས་བྱའི་གནས་རྣམས་ཇི་ལྟ་བར། །མཁྱེན་པའི་ཡེ་ཤེས་སྣང་བ་རྒྱས་པར་ཤོག
།བདག་ཀྱང་བུ་རམ་ཤིང་པའི་བསྟན་པ་ལ། །མི་ནུབ་རྒྱལ་མཚན་སྲིད་མཐར་འཛིན་པ་དང་། །ཐོགས་མེད་དུས་ནས་བརྩེ་བས་བསྐྱངས་པ་ཡི། །མ་རྣམས་ཕན་བདེའི་ལམ་ལ་འགོད་པར་ཤོག །ཅེས་པ་འདིའང་ཆོས་རྗེ་ཉིད་ཀྱི་རྣམ་ཐར་ཐུན་མོངས་མ་ཡིན་པའི་བསྡུས་དོན་དུ་མཐོང་ནས་འདིར་བཀོད་པ་ཡིན་ནོ།
དེ་ཡང་མཁས་པ་སྟག་ཚང་ལོ་ཙཱ་པའི་བཞེད་པ་ལྟར་ན། སངས་རྒྱས་ཆུ་མོ་ཕག་ལ་ལྷུམས་སུ་བཞུགས། ཤིང་ཕོ་བྱི་བའི་ལོ་ལ་སྐུ་བལྟམས།
དགུང་ལོ་སོ་དྲུག་པ་ས་མོ་ཕག་ལ་སངས་རྒྱས། བདུན་ཅུ་དོན་བརྒྱད་པ་ལྕགས་མོ་སྦྲུལ་ལ་དུས་འཁོར་གསུང་། བརྒྱད་ཅུ་པ་ཆུ་མོ་ལུག་ལ་མྱ་ངན་ལས་འདས་ཏེ། དེ་ནས་ལོ་ཉིས་སྟོང་ཆིག་བརྒྱ་དྲུག་ཅུ་རེ་བཞི་འདས་པ་རབ་བྱུང་ལྔ་པའི་རྣམ་འགྱུར་ཞེས་པ་ལྕགས་ཕོ་སྟག་གི་ལོ་ཆོས་རྗེ་ཐམས་ཅད་མཁྱེན་པ་སྐུ་འཁྲུངས།
དགུང་ལོ་སུམ་ཅུ་སོ་གཅིག་པ་དྲག་པ་ཞེས་པ་ལྕགས་ཕོ་སྤྲེའུའི་ལོ་ཁྲི་ཐོག་ཏུ

ཕེབས་། དྲུག་ཅུ་རེ་བདུན་པ་གདོང་ངན་ཞེས་པ་མེ་ཕོ་སྤྲེའུའི་ལོ་གདན་ས་ཐུགས་སྲས་ལོ་ཙཱ་བར་གཏད། བདུན་ཅུ་དོན་ལྔ་པ་ཁྲོ་མོ་ཞེས་པ་ཤིང་ཕོ་འབྲུག་ལ་མྱ་ངན་ལས་འདས་སོ། །དེ་ཡན་ལ་དཔལ་དུས་ཀྱི་འཁོར་ལོའི་རྒྱུད་གསུང་ནས་ལོ་ཉིས་སྟོང་ཉིས་བརྒྱ་ཞེ་གཅིག་སོང་བར་རྗེ་སྟག་ལོ་ཆེན་པོས་བཞེད་པའི་བསྟན་རྩིས་སུ་ཤེས་པར་བྱའོ།།
།།དེ་ཉིད་ཀྱི་གདནས་དང་པོ་རྒྱལ་ཚབ་ཐུབས་སྲས་ལོ་ཙཱ་བ་རིན་ཆེན་རྣམ་རྒྱལ་རབ་བྱུང་ལྔ་པའི་ས་ཕོ་རྟ་ལ་སྐུ་འཁྲུངས།
དགུང་ལོ་སུམ་ཅུ་སོ་དགུ་པ་མེ་སྤྲེ་དགུན་ཟླ་ར་བའི་ཚེས་ལྔ་ལ་ཁྲི་ཐོག་ཏུ་ཕེབས། གདན་ས་ལོ་སུམ་ཅུ་སོ་གཉིས་བསྐྱངས་ནས་བདུན་ཅུ་དོན་གཅིག་པ་ས་ཕོ་འབྲུག་ལོ་ཟླ་བ་བཅུ་པའི་ཚེས་གཉིས་ཀྱི་ཉི་མ་ནུབ་མཚམས་ལ་སྐུ་གཤེགས།
། །།གདན་ས་གཉིས་པ་ཐམས་ཅད་མཁྱེན་པ་གྲགས་པ་རྒྱལ་མཚན་རབ་བྱུང་དྲུག་པའི་ཤིང་མོ་སྦྲུལ་ལ་སྐུ་འཁྲུངས། དགུང་ལོ་ཉི་ཤུ་རྩ་ལྔ་པ་ས་མོ་སྦྲུལ་ལོ་ཟླ་བ་དང་པོའི་གཟའ་ཚེས་དགེ་བར་ཁྲི་ཐོག་ཏུ་ཕེབས།
དགུང་ལོ་བཞི་བཅུ་པ་ཤིང་ཕོ་སྤྲེའུའི་ལོ་ལ་མཁས་གྲུབ་སངས་རྒྱས་དཔལ་རིན་ལ་གདན་ས་གཏད། དེས་ལོ་བརྒྱད་མཛད་ནས་ཆུ་ཕོ་འབྲུག་གི་ལོ་བྱ་བྲལ་ལ་ཐེགས།
དེ་ནས་ཡང་རྗེ་ཉིད་ཀྱིས་དགུང་ལོ་ཞེ་དགུ་པ་ཆུ་མོ་སྦྲུལ་གྱི་ལོ་ཁྲི་ཐོག་ཏུ་བསྐྱར་མ་ཕེབས། དགུང་ལོ་བདུན་ཅུ་དོན་དྲུག་པ་ལྕགས་ཕོ་སྤྲེའུའི་ལོ་ལ་འཁྲུལ་ཞིག་རྗེ་གདན་སར་བསྐོས་ཏེ་བརྒྱད་ཅུ་གྱ་བཞི་པ་ས་ཕོ་འབྲུག་ལོ་སྨིན་དྲུག་ཟླ་བའི་ཚེས་བཅོ་ལྔ་ལ་མྱ་ངན་ལས་འདས་སོ།།
།།གདན་ས

གསུམ་པ་རྗེ་མི་ལ་བཞད་པ་རྡོ་རྗེའི་རྣམ་སྤྲུལ་དུ་གྲགས་པ་མཁན་ཆེན་སངས་རྒྱས་དཔལ་རིན་གྱི་རྣམ་ཐར་སོགས་ཀྱི་ཡི་གེ་ཞིབ་མོ་ནི་མ་རྙེད་ལ། འོན་ཀྱང་མགུར་འབུམ་ཁྲོད་ཀྱི་ཁ་འཐོར་ཚན་པ་འགའ་མཐོང་བ་ལས་བརྗོད་པར་བྱ་བ་འདི་ཡིན་ཏེ།
དེ་ཡང་དུ་བ་མཐོང་པ་ལས། མེའི་མཚན་ཉིད་རྟོགས་ནུས་པ་བཞིན་ནོ། །དེ་ལ་རྗེ་འདི་ཉིད་གང་དུ་སྐུ་འཁྲུངས་པའི་གནས་ཡུལ་དང་། རིགས་རུས་ཡབ་ཡུམ་སོགས་ཀྱི་ཁྱད་པར་འཆད་རྒྱུ་མི་སྣང་ཡང་རབ་བྱུང་དྲུག་པའི་མེ་ཕོ་འབྲུག་གི་ལོ་ལ་སྐུ་འཁྲུངས་པར་གྲགས།
དགུང་ལོ་ཉི་ཤུ་རྩ་དགུ་པ་ཤིང་ཕོ་སྤྲེའུའི་ལོ་བུ་སྟོན་ཐམས་ཅད་མཁྱེན་པའི་ཁྲི་ཐོག་ཏུ་ཕེབས་ནས་ཆོས་འཁོར་བསྐོར།
དེའི་ཚེ་ཉེ་གནས་བསོད་ནམས་གྲགས་པ་ལ་གསུངས་པ། ། ། །གསན་དང་ཉེ་གནས་བསོད་ནམས་གྲགས། །ཚུལ་འཆལ་ངན་འགྲོར་སྐྱེ་བར་གསུངས། །བཀའ་ལོག་བཀའ་ལས་འདས་པའི་ཕྱིར། །ངན་སོང་གསུམ་དུ་ལྷུང་གྱུར་ན།
།དལ་འབྱོར་འདི་ནི་རྙེད་པར་དཀའ། །ད་ལྟ་དལ་འབྱོར་འཛོམས་དུས་འདིར། །ཚུལ་ཁྲིམས་གཙང་མ་བསྲུངས་བྱས་ནས། །ཕྱི་མའི་གཏན་ས་བཟུངས་ཤིག་ཨང་། །ཆང་ནི་ཕུང་ཁྲོལ་ཀུན་གྱི་གཞི། །འདི་ཕྱིའི་མདུན་མ་སྟོར་བར་བྱེད།
།ཤེས་ལྡན་ཉེ་གནས་བསོད་ནམས་གྲགས། །ཆང་ནི་རྣམ་པར་སྤོངས་ཤིག་ཨང་། །ཞེས་སོགས་དང་། ཡང་ཆོས་ཉན་པའི་སློབ་མ་རྣམས་གཉིད་དང་བྲེད་མོ་བྱད་པ་གཟིགས་ནས་གསུངས་པ། ། ༑ །།ཕ་གསན་གཅིག་བླ་མ

རིན་པོ་ཆེ། །དགོངས་ཤིག་ཆོས་རྗེ་རིན་པོ་ཆེ། །སྤྱིར་མགོ་ནག་མི་ལ་ཐུགས་རྗེས་གཟིགས། །སྒོས་དུས་ངན་གྱི་མི་ལ་བྱིན་གྱིས་རློབས། །ཆོས་དྲན་བསྐུལ་བགྱིས་པ་དགྲ་རུ་ལྟས་ཏེ། །སེམས་དྲན་འཛིན་གྱི་ཐག་པ་རྒྱང་དུ་འཕེན།
།རང་དྲན་ཚད་ཀྱི་སྤྱོད་པ་ལག་ཏུ་འགལ། །རྗེ་དྲན་མཆོག་གི་བླ་མ་རིན་པོ་ཆེ། །སྤྱིར་མགོ་ནག་མི་ལ་ཐུགས་རྗེས་གཟིགས། །ཞེས་སོགས་ཀྱི་མགུར་མཛད། དགུང་ལོ་སུམ་ཅུ་སོ་བདུན་པ་ཆུ་ཕོ་འབྲུག་གི་ལོ་ལ་ཞྭ་ལུའི་ཁྲི་བཤོལ་ནས་ལ་སྟོད་རྒྱལ་གྱི་རྩིབས་རིལ་བྱ་བྲལ་མཛད་ནས་གཤེགས་པས་ཁྲ་བོ་ལའི་རྩེར་རྟོགས་ལྡན་གཉིས་དང་མཇལ་ནས་སྐྱེ་འཆིའི་འཇིགས་པ་ལ་འཚེར་མི་འཚེར་གྱི་ཆོས་གཏམ་བྱས་ནས་དྲི་བ་དང་བཅས་ཆོས་རྗེ་གར་གཤེགས་ཞུས་པ་ལ་མགུར་གསུངས་པ།
། ༑ །།ན་མོ་གུ་རུ། ང་ཡར་ལ་འགྲོ་ཡང་ལ་འགྲོ་ལ་སྟོད་ཕྱོགས་ལ་རང་འགྲོ། །སྤྱི་བོ་འདི་རུ་བུ་སྟོན་ཆོས་རྗེ་སྙིང་ག་རུ་མཁྱེན་རབ་ཀྱི་དབང་ཕྱུག
།ང་གཞས་སམ་དགའ་མོ་ཞིག་བྱེད་པའི་དགའ་རོགས་སུ་བུ་སྟོན་ཡབ་སྲས། །ང་གུ་ཡངས་བདེ་མོ་ཞིག་བྱེད་པའི་རོགས་སུ་བུ་སྟོན་ཡབ་སྲས། །ཁྱེད་ཕུང་པོ་འདི་ལ་གཅེས་འཛིན་གཙིག་ཆེས་ན།
།སྐྱེ་འཆི་ལ་འཚེར་བ་ཡང་བདེན་ཡོང་། །ཕུང་པོ་འདི་ལ་ངན་སྐྱུར་ཞིག་བྱས་ན། །སྐྱེ་འཆི་ལ་འཚེར་རྒྱུ་ཡང་མེད་དོ། །ཞེས་སོགས་མགུར་མཛད། དེ་ནས་འོམ་ཆུང་དུ་སློབ་དཔོན་སངས་རྒྱས་དོན་གྲུབ་སོགས་ལ་ཕྱག་ཆེན་གྱི་འཁྲིད་ཕོག་དུས་འཁྲིད་ལ་ལེགས་པོ་བྱུང་བས་ཐུགས་དགྱེས་ནས།
། །།སེམས་ཡེ་སྟོང

ནམ་མཁའ་ཡངས་པ་ལ། །བློ་རྣམ་རྟོག་གི་སྤྲིན་དཀར་ལང་མ་ལིང་། །སྤྲིན་བྱུང་པ་དེ་ཡང་ནམ་མཁའི་དབྱིངས་ནས་བྱུང་། །སྤྲིན་ཐིམ་པ་དེ་ཡང་ནམ་མཁའི་དབྱིངས་སུ་ཐིམ། །སྤྲིན་ནམ་མཁའ་ལས་ལོགས་ན་མེད་པ་འདི།
།ཕ་རྒྱལ་བའི་དགོངས་པ་མཐར་ཐུག་ཡིན། །བུ་ཉམས་སུ་ལོངས་ཤིག་སྒོམ་ཆེན་ཀུན། །ཞེས་སོགས་ཀྱི་མགུར་གསུངས། ཡང་བྲག་དམར་སྤོ་མཐོར་སྒྲུབ་པ་མཛད་སྐབས་སྒོམ་ཆེན་ཕོ་མོ་འགའ་ལ་གཤེད་དམར་སྤྲོས་མེད་ཀྱི་འཁྲིད་གནང་།
དེ་ནས་ལ་ཕྱི་གངས་ལ་འབྱོན་གསུང་གིན་ཡོད་པའི་ཚེ་དགེ་བཤེས་རྣམ་པ་གཉིས་ཉིན་མོ་ཐུན་གྱི་སྒང་ལ་གཉིད་དུ་སོང་བ་ལ་བསྐུལ་ཚིག་འདི་གསུངས་སོ། ། ༑ ། །རིན་ཆེན་འདོད་དགུ་འབྱུང་བའི་གཏེར།
།མགོན་པོ་མགོན་མེད་ཀུན་གྱིས་སྐྱབས། །དཔལ་ལྡན་བླ་མ་བུ་སྟོན་རྗེ། །རྟག་ཏུ་སྤྱི་བོའི་གཙུག་གིས་མཆོད། །བརྟག་ན་སྙིང་རྗེ་ཆེན་པོའི་གནས། །གཞིག་ན་འགྱུར་མེད་དད་པ་ཅན། །མཐོང་ན་ཁ་ཁྱེར་རྐྱང་ལས་མཐོ།
།བསྒོམ་ན་མཚར་པོ་འགའ་ཞིག་ལ། །བསམ་ན་ངེས་ཤེས་འདྲེན་པའི་ཚིག །བླངས་ན་གླུ་ཆུང་སྙན་པའི་ཚིག །འབྲལ་སྣང་སྙིང་ལ་ཕོག་པའི་ཚིག །བསྐུལ་ཚིག་རིན་ཆེན་འཕྲེང་འདི་སྨྲ།
།ཁྱེད་གསན་དང་སྐལ་ལྡན་དགེ་བཤེས་གཉིས། །བག་མེད་ཀྱིས་རོ་ཉལ་མ་མཛད་པར། །བག་ཡོད་ཀྱི་རྗེ་ལ་གསོལ་བ་ཐོབ། །བག་ཆགས་ཀྱི་སྒྲིབ་པ་སྦྱངས་འཚལ་ལོ། །ཞེས་སོགས་མགུར་གསུངས། དེ་ནས་ལ་ཕྱི་གངས་ཀྱི་ར་བར་གཤེགས་ནས་གངས་ཆེས་པས་ཉེ

གནས་རྣམས་ཀྱིས་ལྡོག་པར་ཞུས་པ་ལ་གསུངས་ངག ། ། །ན་མོ་གུ་རུ། ཕ་དྲིན་ཅན་བླ་མ་རིན་པོ་ཆེ། །རྗེ་འགྲོ་བའི་མགོན་པོ་ཐུགས་རྗེ་ཅན། །ཡིད་གདུང་བའི་སྒོ་ནས་གསོལ་བ་འདེབས། །དུས་རྒྱུན་ཆད་མེད་པར་བྱིན་གྱིས་རློབས།
།གངས་ཆེན་གྱི་བགྲོད་པར་དཀའ་དང་གཅིག །བློ་སྟོབས་ཀྱི་མདོ་ཕྲུག་ཞན་དང་གཉིས། །ར་དྭོགས་ཀྱི་འཁྱག་རོམ་ཆེ་དང་གསུམ། །བདག་འཛིན་གྱི་ལྕགས་སྒྲོག་དམ་དང་བཞི། །རྣལ་འབྱོར་པ་ལྡོག་པའི་རྟགས་བཞི་ཡིན།
།ཞེས་སོགས་ཀྱི་མགུར་མཛད། ཡང་བྲག་དམར་སྤོ་མཐོར་དགུན་བཞུགས་མཛད། བྲིན་གྱི་ཡོན་བདག་ཕོ་མོ་རྣམས་ཀྱིས་བསྙེན་བཀུར་བཤམས། དགེ་སློང་སངས་རྒྱས་ན་ཚ་དམ་པོས་ཟིན་པ་ལ་ན་ཚ་ལམ་ཁྱེར་གྱི་མགུར་གསུངས་པ།
རིན་ཆེན་གཏེར་གྱུར་མགོན་པོའི་མཆོག །དཔལ་ལྡན་བླ་མ་བུ་སྟོན་མཆོད། །དགེ་སློང་ཉོན་དང་སངས་རྒྱས་ལ། །བརྩེ་བས་གདམས་པ་ཙིག་གསུམ་སྨྲ། །རྟིང་ན་ན་ཚ་ཁ་ན་རླུང་།
།དཀར་མོའི་ས་ན་འཁུན་ཞིང་གདའ། །བླ་མ་དཀོན་མཆོག་མཁྱེན་སྙམ་པས། །འབྲལ་མེད་སྤྱི་བོར་སྒོམ་མཛད་ལ། །ན་དགའ་ཤི་སྐྱིད་ཐོག་འགེལ་གྱིས། །གང་བྱུང་ལེགས་ལ་གཏད་པར་བྱ། །གནོད་བྱེད་འདྲེ་དང་གདོན་བགེགས་ཚོགས།
།བླ་མ་ཡི་དམ་ཉིད་དུ་སྒོམ། །མོས་གུས་བསྐྱེད་ལ་གསོལ་བ་ཐོབ། །བྱིན་རླབས་དངོས་གྲུབ་འབྱུར་བར་འགྱུར། །ཞེས་སོགས་དང་། ཡང་ལ་སྟོད་ལྷོ་ཕྱོགས་བདག་པོ་ཆེན་པོས་ཤེལ་དཀར་གྱི་ཆོས་དཔོན་མཛད་པར་ཕེབས་དགོས་པའི་གསེར་ཡིག་པ་བྱུང་དུས་ཆོས་དཔོན་མི

མཛད་པར་ཐུགས་ཐག་བཅད་ནས་མགུར་གསུངས་པ།། ༑ །ན་མོ་གུ་རུ། དཔལ་དམ་ཆོས་རིན་ཆེན་འབྱུང་བའི་གནས། །དོན་བསྟན་པའི་རྒྱལ་མཚན་འཛིན་པའི་གཙོ། །རྗེ་མཁས་གྲུབ་བུ་སྟོན་ཞབས་ལ་འདུད། །བུ་རང་ལ་གྲོས་འདེབས་ཚིག་གསུམ་སྨྲ།
།བློ་ཐག་ཆོད་ཀྱི་བྱ་རྒྱལ་རྒོད་པོ་ང་། །སེམས་ཕྱོགས་མེད་ཀྱི་ནམ་འཕངས་སྤྱོད་རེ་རན། །བློ་འཁྲིས་མེད་ཀྱི་གཤོག་རྩལ་ངོམས་རེ་རན། །རྒོད་པོ་ཕྱོགས་ལྷུང་གི་རྒྱལ་འཛིན་ཉེ་ན་གདའོ།
།ཞེས་སོགས་གསུངས། ཡང་བརྒྱད་བསྐོར་དུ་བཞུགས་དུས་བླ་མ་ཆོས་རྒྱལ་གྱིས་བདག་ལ་ཞལ་གདམས་ཤིག་དགོས་ཞུས་པ་ལ། ། ༑ ། །ན་མོ་གུ་རུ། དུས་གསུམ་སངས་རྒྱས་ངོ་བོ། དགོས་འདོད་འབྱུང་པའི་ནོར་བུ།
།དཔལ་ལྡན་བླ་མའི་ཞབས་ལ། །སྒོ་གསུམ་གུས་པས་འདོད་དོ། །གསན་དང་བླ་མ་ཆོས་རྒྱལ། །ཐོབ་དཀའི་དལ་འབྱོར་ཐོབ་ཅིང་། །མཇལ་དཀའི་བསྟན་དང་མཇལ་དུས། །ཆོས་ལ་བརྩོན་པར་རིག་གོ །སྐྱེས་ཕྱིན་འཆི་བར་ངེས་སོ།
།ནམ་འཆིའི་དུས་བཏབ་མེད་དོ། །འཆི་ཚེ་ངེས་པར་ཕན་པ། །ཆོས་ལ་འབད་འབུང་ཐོན་ཅིག །ཅེས་སོགས་གསུངས། ཡང་གནས་དེ་ཉིད་དུ་དཔོན་མོ་ཉི་ཟླ་བཟང་མོས་བདག་སེམས་མེད་མ་ཆེན་པོ་ལགས་པས་ཆོས་དྲན་པའི་མགུར་ཞིག་གནང་བར་ཞུ་ཞེས་ཟེར་བ་ལ།
། ༑ ། །ན་མོ་གུ་རུ། འགྱུར་མེད་བདེ་ཆེན་བླ་མའི་ཞབས་ལ། །དམིགས་མེད་ངང་ནས་ཕྱག་འཚལ་མཆོད་དོ། །སེམས་མེད་ལ་བརྩེ་བའི་སྙིང་གཏམ། །བརྗོད

མེད་ངང་ནས་ཚིག་གསུམ་སྨྲའོ། །བླ་མའི་དཔོན་མི་ཉི་ཟླ་བཟང་མོ། །ཐོབ་དཀའི་དལ་འབྱོར་མི་ལུས་ཐོབ་ཅིང་། །མཇལ་དཀའི་ཆོས་དང་མཇལ་དུས་དཔོན་མོ། །སེམས་མེད་མ་ཁྱོད་སེམས་ལ་ལྟོས་ཤིག །བརྒྱ་བྱིན་ལྟ་བུའི་མིག་སྟོང་ལྡན་པ།
།སེམས་ཉིད་མ་མཐོང་ལོང་བ་ཡིན་ནོ། །ཚངས་པ་ལྟ་བུའི་དཔུང་ངེད་ལྡན་ཡང་། །རང་རྒྱུད་མ་ཐུལ་དབང་མེད་ཡིན་ནོ། །རྣམ་ཐོས་བུ་འདྲའི་ནོར་དང་ལྡན་ཡང་། །རང་ངོ་མ་ཤེས་དབུལ་པོ་ཡིན་ནོ།
།ཞེས་སོགས་དང་ཡང་དག་བསྙེན་མ་བཀྲ་ཤིས་ཆོས་འཛོམས་དང་དགེ་བསྙེན་མ་རྡོ་རྗེ་དཔལ་གཉིས་ཀྱིས་ཚོམ་བུ་དམར་འཁྲིད་ཞུས་པས། དེ་འཕྲལ་དམིགས་པ་ཕོག་ནས་ཚར་པ་མཛད་པ་ལ། ལགས་སམ་བདག་ཅག་ཡུན་རིང་དུ་ཐོགས་རྩིས་བྱས་པ་ལགས་ཞུས་པ་ལ་མགུར་འདི་གསུངས་སོ།
། །།ན་མོ་ཁྱེད་དང་ལྡན་སྒོམ་མ་སྤུན་གཉིས་ཀྱིས། ཆོས་ཟབ་མོ་དམར་ཁྲིད་ཞུ་བ་ལ། །མི་རྒན་དར་དྲུང་དུ་འོང་པ་ཡིན། །འཁྲིད་ཞུས་མ་ཐག་ཏུ་གྲོལ་བ་ཡིན།
།ངོ་སྤྲད་མ་ཐག་ཏུ་འཕྲོད་པ་ཡིན། །ད་འགྲོ་སྙིང་འདོད་ན་ཕྱིན་པ་དྲག །ཕྱིས་ཡུལ་དུ་དྲན་འཛིན་འཁོར་མར་ཐོངས། །རང་ཐུགས་རྗེ་ཆེན་པོའི་སྤྱི་གཙུག་ཏུ། །ཕ་དྲིན་ཅན་རྩ་བའི་བླ་མ་ལ།
།ཡིད་གདུང་ཤུགས་དྲག་པོའི་མོས་གུས་ཀྱིས། །དུས་རྒྱུན་ཆད་མེད་པར་གསོལ་བ་ཐོབ། །གནས་གང་དུ་བསྡད་ཀྱང་གཞལ་ཡས་ཁང་། །གྲོགས་སུ་དང་འགྲོགས་ཀྱང་ཡི་དམ་ལྷ། །ལས་ཅི་བྱེད་གཞན་དོན་འགྱུར་བ་ན།
།ཕྱི་བསྐྱེད་རིམ་སྒོམ་པའི་ཁྱད་ཆོས་ཡིན། །

བློ་རྣམ་རྟོག་བྱུང་ན་རང་ཞལ་ལྟོས། །སྒྲ་གང་གྲགས་ཡི་གེ་དྲུག་པའི་སྒྲ། །དེ་ཀུན་གྱིས་བགྲང་བའི་མོས་པ་གྱིས། །སྔགས་ཡི་གེ་འབྲུ་གསུམ་གསང་བ་ཡིས། །ཟས་གང་བཟའ་བདུད་རྩིར་བསྒྱུར་བ་དང་། །གོས་གང་བྱོན་ལྷ་ཡི་ལི།
།ཡུལ་གང་སྣང་ལྷ་ཡི་གཞལ་ཡས་ཁང་། །དེ་ཀུན་ལ་ཚོགས་སུ་འདུལ་བར་གྱིས། །གཉིད་འོད་གསལ་འཆར་བའི་དྲན་འཛིན་དང་། །སེམས་གོང་དུ་འཕོ་བའི་གདམས་ངག་དང་། །རྗེས་བར་དོའི་གདམས་པ་ལེགས་པར་སྐྱོད།
།དོན་ཚངས་ལ་འགྲིག་པའི་གདམས་ངག་ཡིན། །ལར་འཆི་བ་འོང་ངོ་འ་ཛི་ཛི། །དེ་བྱུང་དུས་ཅི་བྱེད་བསམ་མནོ་ཐོང་། །ཁྱེད་དད་ལྡན་སྒོམ་མ་སྤུན་གཉིས་ལ། །སེམས་བརྩེ་བའི་སྒོ་ནས་གདམས་པ་ཡིན།
།དེ་སེམས་ལ་ཞོག་ལ་ཉམས་ལེན་འབུངས། །ཞེས་གསུངས། །ཡང་ཡོན་བདག་མཁའ་འགྲོ་སྐྱོང་གིས་གཤེད་དམར་སྤྲོས་མེད་ཀྱི་འཁྲིད་ཞུས་ནས་དམིགས་རིམ་གྱི་མགུར་གསུངས་པ་དང་། བཙུན་ཆུང་ཤཱཀྱ་གཞོན་ནུ་ཡུལ་དུ་ཕྱིན་ནས་འཁོར་བ་ལ།
། ༑ དྲན་མཆོག་བླ་མ་རྣམས་དང་། །ཡང་དགོས་བུ་སྟོན་ཆེན་པོ། །སྒོ་གསུམ་གུས་པས་མཆོད་དོ། །སྤྱི་གཙུག་རྒྱན་དུ་བཞུགས་ཤིག །མ་ཕོད་བུ་ལ་བརྩེ་བས། །སྙིང་གཏམ་ཚིག་གསུམ་སྨྲའོ།
།ཞེས་སོགས་མགུར་གསུངས། ཡང་བྲག་དམར་སྤོ་མཐོར་སྒོམ་ཆེན་པ་རྣམས་ལ། ། ༑ མཚན་ལྡན་བླ་མ་རིན་པོ་ཆེ། །མི་ནུབ་བསྟན་པའི་རྒྱལ་མཚན་འཛིན། །འགྲོ་བའི་མ་རིག་མུན་པ་སེལ། །མཁས་གྲུབ་བུ

སྟོན་ཞབས་ལ་འདུད། །སྤྱི་གཙུག་རྒྱན་དུ་བཞུགས་སུ་གསོལ། །དད་ལྡན་སྒོམ་ཆེན་ཕོ་མོ་ཀུན། །ཕྱག་རྒྱ་ཆེན་པོའི་སྐྱོང་ལུགས་འདི། །བློ་འདས་བརྗོད་པར་དཀའ་ལགས་ན། །མ་སྦས་ལྷག་པར་བཤད་ལགས་ཀྱི། །ཡེངས་མེད་རྣ་བ་གཏོད་པར་མཛོད།
།ཅེས་སོགས་ཕྱག་རྒྱ་ཆེན་པོའི་འཁྲིད་མཛད་ནས་ངོ་སྤྲོད་ཀྱི་མགུར་གསུངས། ཡང་ལ་ཕྱི་གངས་ཀྱི་ར་བར་གཤགས་ནས་དེ་ན་འདུག་པའི་རྟོགས་ལྡན་རྡོ་རྗེ་འཛིན་པ་རང་ཡུལ་ལ་འགྲོ་བ་ལ།
། ། །མཁའ་འགྲོས་ལུང་བསྟན་དབེན་པའི་གནས། །གྲུབ་ཐོབ་ཀྱི་བཞུགས་གནས་བྱིན་རླབས་ཅན། །གནས་ལ་ཕྱི་གངས་ལ་བསྒོམ་པ་དེ། །ཁྱེད་བླ་མ་ཆོས་རྒྱལ་མ་ལགས་སམ། །གནས་དོ་མེད་གངས་ཀྱི་ར་བ་རུ།
།སྙིང་པོའི་དོན་ལ་རྩེ་གཅིག་གིས། །བསྒྲུབ་པའི་རྒྱལ་མཚན་འཛུགས་ལུགས་ཀྱིས། །དེ་བླ་མ་ཆོས་རྒྱལ་ལོས་ཀྱང་ལགས། །ཕོ་དཀའ་སྤྱད་པའི་སྙིང་རུས་ཅན། །རྗེ་བཙུན་གྱིས་རྗེས་བཟུང་སྐལ་ལྡན་ཁྱེད།
།དགྲ་འཕྲོ་རྒོད་ཀྱི་དབང་དུ་མ་ཤོར་བར། །ད་དུང་ལ་ཕྱིའི་གནས་ལ་བཞུགས། །ད་དུང་བཀའ་བརྒྱུད་ཀྱི་གདན་ས་བཟུང་། །ད་དུང་སྒྲུབ་པའི་རྒྱལ་མཚན་ཚུགས། །ཐབས་ཤེས་ཟུང་འབྲེལ་གྱི་རང་རྩལ་ངོམས་གྱིན་བཞུགས།
།འཐའ་རྒྱས་ཀྱི་བུ་སློབ་སྐྱོང་གིན་བཞུགས། །ཞེས་སོགས་གདན་མནན་གྱི་མགུར་གསུངས། ཡང་མཚོ་ཆེན་པོ་ཁ་དོག་ཤིན་ཏུ་ནག་པ་ཞིག་ལམ་དུ་གཟིགས་ནས། ། ། །མཚོ་མོ་ཁྱོད་ཁ་དོག་ནག་པ་ཅི། །སྔར་ལས་ངན་བསགས་པའི་གནོང་ཡོད་དམ།
།ཞེས་སོགས་མགུར་གསུངས

ཡང་པ་བོང་གཅིག་གི་འགྲམ་དུ་གསང་ཆབ་ཚག་གིན་བཞུགས་པ་ལ། དགེ་བཤེས་ཀུན་དགའ་དཔལ་གྱིས། བཙུན་མ་སྐལ་བཟང་སླེབས་བྱུང་ཞུས་པས། ། ༑ བུ་ཉོན་ཅིག་དགེ་བཤེས་ཀུན་དགའ་དཔལ། །རྒྱུ་སོང་གི་འབྲས་བུ་འབྱུང་པ་དེ།
།ཚངས་པས་ཀྱང་བཟློག་པར་མ་ནུས་སོ། །བུ་ཅལ་ཅོལ་མ་མང་སེམས་ལ་བལྟོས། །ང་ལུས་ནི་ལྷ་སྐུ་ངག་གི་སྔགས། །ཡིད་ནི་ཕྱག་རྒྱ་ཆེན་པོའི་ངང་། །པག་ཚ་བྱ་ཡོད་དམ་ཡིན། །བཙུན་མ་སྐལ་བཟང་ཡོང་ནའང་ཡོང་དུ་ཆུག
།ཅེས་སོགས་མགུར་གསུངས། ཡང་རྒྱལ་བ་ཡང་དགོན་པ་ཆེན་པོའི་སྒྲུབ་གནས་ཤྲཱི་གནམ་སྡིང་གི་གདན་ས་ཤིན་ཏུ་གཉན་པས་གདན་སར་ཕེབས་ཚད་དེ་འཕྲལ་སྐུ་གཤེགས་ནས་གདན་ས་སྟོང་པས་རྗེ་ཉིད་ཀྱི་གདན་ས་མཛད་པ་ཞལ་གྱིས་བཞེས་ནས་ཤྲཱི་གནམ་སྡིང་གི་སྒྲུབ་གནས་བཟུང་པས།
བདག་པོ་ཆེན་པོའི་ཞལ་ནས་ཀྱང་། །སྤྱང་ཀིའི་ཚང་དུ་ལུ་གུ་འཁྱོལ་ལོ། །ཅི་འདྲ་འོང་ལྟའོ་ཞེས་དང་། ལྷོ་ཁྲི་སྐོར་གྱི་མི་ཐམས་ཅད་ཁ་མཐུན་པར་གནམ་སྡིང་བླ་མའི་དུར་ས་བྱ་བ་ཡིན།
ཞྭ་ལུ་ཆོས་རྗེ་ཁོང་སྐུ་ཚེ་རིངས་ནས་དུར་སར་ཕེབས་པ་ཡིན་ཡོད་ཟེར་བ་གསན་ནས། ། ། །ཀུན་མཁྱེན་ཆོས་ཀྱི་རྗེ་ལ། མོས་གུས་གདུང་ཤུགས་དྲག་པོས་རྟག་ཏུ་སྐྱབས་སུ་མཆིའོ།
།རྒྱུན་དུ་ཐུགས་རྗེས་བཟུངས་ཤིག །ངའི་བློ་ཕུགས་འདི་ཆོས་རྗེ་ལ་བཏོད་དོ། །འགྱོད་མེད་ཀྱི་བདེ་མོ་ཞིག་བྱུང་པ། །གང་བྱུང་ལེགས་པ་ལ་བཏོད་དོ། །ཁྲིས་མེད་ཀྱི་བདེ་མོ་ཞིག་བྱུང་པ།
།ཞེས་སོགས་བདེ

མོ་བཅུ་གཅིག་གི་མགུར་གསུངས། དེ་ལྟ་བུའི་ཚུལ་གྱིས་བསྟན་འགྲོའི་དོན་རླབས་པོ་ཆེ་མཛད་པ་ཞིག་སྟེ། མགུར་ཚོམ་ལས་གླེང་བར་འོས་པ་ནི། རེ་ཞིག་དེ་ཙམ་མོ། གཞན་ཡང་ཤྲཱི་གནམ་སྡིང་དུ་འདྲ་སྐུ་ངོ་མཚར་བ་དང་།
ཞྭ་ལུ་རི་ཕུག་ཏུ་གཟིགས་མལ་སྐུ་འདྲ་དངོས་སུ་བྱོན་པ་འདྲ་བ་བཞེངས། ཕྱི་རྟེན་པད་སྤུངས་མཆོད་རྟེན་ཡང་གཙིགས། །ནང་རྟེན་ལ་ཐུབ་པའི་དབང་པོའི་གསེར་སྐུ་ལོ་བརྒྱད་པའི་ཚད་ཙམ་ཡོད་པ་ཞྭ་ལུའི་གཙུག་ལག་ཁང་གི་སྒོ་གསུམ་ལྷ་ཁང་ན་བཞུགས་སོ།
།ཞེས་བྱ་བ་ཡང་ལོ་རྒྱུས་ཀྱི་ཡི་གེ་ཁ་ཅིག་ལས་འབྱུང་ངོ་། །གདན་ས་བཞི་པ་འཁྲུལ་ཞིག་ཚུལ་ཁྲིམས་རྒྱལ་མཚན་རབ་བྱུང་བདུན་པའི་ས་མོ་ཡོས་ལ་སྐུ་འཁྲུངས།
དགུང་ལོ་བཞི་བཅུ་ཞེ་གཉིས་པ་ལྕགས་སྤྲེ་རྒྱལ་ཟླའི་ཚེས་དྲུག་ལ་ཁྲི་ཐོག་ཏུ་ཕེབས། ལོ་ཉི་ཤུ་རྩ་བདུན་ཁྲི་ཐོག་ཏུ་བཞུགས། དགུང་ལོ་དྲུག་ཅུ་རེ་བརྒྱད་པ་མེ་ཁྱི་ལོ་གདན་ས་ཆོས་གྲུབ་དཔལ་བཟང་ལ་གཏད།
བདུན་ཅུ་དོན་ལྔ་པ་ཆུ་ཁྱི་ཧོར་ཟླ་བཅུ་གཅིག་པའི་ཉི་ཤུ་བདུན་གྱི་ཐོ་རངས་བསམ་སྡིངས་རི་ཁྲོད་དུ་སྐུ་གཤེགས། ། ༑ གདན་ས་ལྔ་པ་ཀུན་མཁྱེན་ཆོས་གྲུབ་དཔལ་བཟང་པོ་རབ་བྱུང་བདུན་པའི་ཤིང་ཕོ་རྟ་ལ་སྐུ་འཁྲུངས།
དགུང་ལོ་ལྔ་བཅུ་ང་གསུམ་པ་མེ་ཁྱི་རྒྱལ་ཟླའི་ཚེས་བཅུ་ལ་ཁྲི་ཐོག་ཏུ་ཕེབས། གདན་སར་ལོ་བཅུ་བདུན་བཞུགས་ནས་དགུང་ལོ་དྲུག་ཅུ་རེ་དགུ་པ། ཆུ་ཕོ་སྟག་གི་ལོ་ཐ་སྐར་ཟླ་བའི་ཉེར་གཅིག་གི་ཉི་མ་ནུབ་མཚམས་སུ་སྐུ་གཤེགས།
གཟིམས་མལ་སྐུ་འདྲ་ཡང་བཞེངས

སོ་། ། ༑ གདན་ས་དྲུག་པ་འཇམ་དབྱངས་བཤེས་གཉེན་བཟང་པོ་རྒྱལ་མཚན་པ། རབ་བྱུང་བདུན་པའི་ཤིང་ཕོ་རྟ་ལ་སྐུ་འཁྲུངས། ཀུན་མཁྱེན་ཆོས་གྲུབ་དཔལ་བཟང་དང་དགུང་ལོ་ཅིག་ཡིན་དགུང་ལོ་བདུན་ཅུ་བཞེས་པ།
ཆུ་མོ་ཡོས་ལོ་རྒྱལ་གྱི་ཟླ་བའི་ཚེས་བཅོ་ལྔའི་ཉིན་ཁྲི་ཐོག་ཏུ་ཕེབས་ནས་ལོ་བཅུ་གཅིག་བཤགས། དགུང་ལོ་བརྒྱད་ཅུ་པ་ཆུ་མོ་གླང་གི་ལོ། །ཧོར་ཟླ་དྲུག་པ་ཆུ་སྟོད་ཀྱི་ཉ་བའི་ཚེས་བཅུ་ལ་སྐུ་གཤེགས་སོ།
། ༑ ། །གདན་ས་བདུན་པ་སྐྱོ་སྟོན་རིག་འཛིན་རྒྱལ་པོ་རབ་བྱུང་བདུན་པའི་མེ་མོ་སྦྲུལ་ལ་སྐུ་འཁྲུངས། དགུང་ལོ་ལྔ་བཅུ་ང་བརྒྱད་པ་ཤིང་ཕོ་སྟག་གི་ལོ། ས་ག་ཟླ་བའི་ཚེས་བཅོ་བརྒྱད་ལ་ཁྲི་ཐོག་ཏུ་ཕེབས།
གདན་སར་ལོ་བཅུ་བཞི་བཞུགས་ནས་དགུང་ལོ་བདུན་ཅུ་དོན་གཅིག་པ་མེ་མོ་ཡོས་ལ་མཁན་ཆེན་དཀོན་མཆོག་ཚུལ་ཁྲིམས་ལ་གདན་ས་གཏད། དོན་བཞི་པ་ལྕགས་ཕོ་རྟའི་ལོ་ཧོར་ཟླ་བཅུ་གཅིག་པའི་ཚེས་གསུམ་ལ་སྐུ་གཤེགས་སོ།
།གདན་ས་བརྒྱད་པ་མཁན་ཆེན་དཀོན་མཆོག་ཚུལ་ཁྲིམས་པ་རབ་བྱུང་བདུན་པའི་ཤིང་མོ་གླང་ལོ་སྐུ་འཁྲུངས། དགུང་ལོ་དྲུག་ཅུ་རེ་གསུམ་པ་མེ་ཡོས་མགོ་ཟླའི་ཚེས་བཅོ་ལྔ་ལ་ཁྲི་ཐོག་ཏུ་ཕེབས།
གདན་སར་ལོ་ངོ་བརྒྱད་བཞུགས་ནས་དགུང་ལོ་བདུན་ཅུ་པ་ཤིང་ཁྱི་ལོ་ཁྲི་བཤོལ་ནས་བདུན་ཅུ་དོན་གསུམ་པ་ལ་སྐུ་གཤེགས། མཁན་ཆེན་འདི་དཔལ་འཁོར་ཆོས་སྡེའི་མཁན་པོ་སོགས་ཀྱང་མཛད། གྲུབ་མཐའ་ས་ལུགས་ཤས་ཆེ།
རྒྱལ་བ་སྒོ་རུ་པ

ཀུན་དགའ་ལེགས་པ་སོགས་སློབ་མ་མཁས་བཙུན་བཟང་གསུམ་དང་ལྡན་པ་མང་དུ་བྱུང་ངོ་། ། ༑ །གདན་ས་དགུ་པ་ལོ་ཆེན་ཐམས་ཅད་མཁྱེན་པ་རིན་ཆེན་ཆོས་སྐྱོང་བཟང་པོ་རབ་བྱུང་བདུན་པའི་ལྕགས་མོ་བྱའི་ལོ་ལ་སྐུ་འཁྲུངས།
དགུང་ལོ་བདུན་ཅུ་དོན་བཞི་པ། ཤིང་ཕོ་ཁྱི་ལོ་སྨིན་དྲུག་ཟླ་བའི་ཉི་ཤུ་གཅིག་ལ་ཁྲི་ཐོག་ཏུ་ཕེབས། གདན་སར་ལོ་བཅུ་གཅིག་བཞུགས་ནས་བརྒྱད་ཅུ་གྱ་བཞི་པ་ཤིང་ཕོ་སྤྲེའུའི་ལོ་སྐྱོ་སྟོན་བསོད་ནམས་རྒྱལ་མཚན་ལ་གདན་ས་གཏད།
དགུང་ལོ་བརྒྱད་ཅུ་རྒྱ་བརྒྱད་པ་ས་ཕོ་བྱི་བའི་ལོ་གྲྭ་ཚང་དུ་སྐུ་གཤེགས་སོ། ། ༑ །གདན་ས་བཅུ་པ་སྐྱོ་སྟོན་རིན་པོ་ཆེ་བསོད་ནམས་རྒྱལ་མཚན་རབ་བྱུང་བརྒྱད་པའི་ཆུ་མོ་གླང་གི་ལོ་ལ་སྐུ་འཁྲུངས།
དགུང་ལོ་སུམ་ཅུ་སོ་གཉིས་པ་ཤིང་སྤྲེ་ཆུ་སྟོད་ཟླ་བའི་ཚེས་བཅུ་བདུན་ལ་ཁྲི་ཐོག་ཏུ་ཕེབས། གདན་སར་ལོ་བཅུ་བཞི་བཞུགས་ནས་དགུང་ལོ་བཞི་བཅུ་ཞེ་ལྔ་པ་མེ་མོ་བྱའི་ལོ་ལྷ་བཙུན་རིན་པོ་ཆེ་ལ་གདན་ས་གཏད་དོ།
༑ །གདན་ས་བཅུ་གཅིག་པ་ལྷའི་བཙུན་པ་བློ་བཟང་བསྟན་པ་དཔལ་བཟང་པོ་ནི། མངའ་རིས་སུ་ལྷ་བཙད་པོའི་གདུང་བརྒྱུད་དུ་རབ་བྱུང་བརྒྱད་པའི་ལྕགས་མོ་ཡོས་ལ་སྐུ་འཁྲུངས།
དགུང་ལོ་དྲུག་ཅུ་རེ་བདུན་པ་མེ་མོ་བྱའི་ལོ། །ཧོར་ཟླ་ལྔ་པའི་ཚེས་བཅུ་བདུན་ལ་ཁྲི་ཐོག་ཏུ་ཕེབས། འདི་མཚན་གཅིག་ལ་པཎ་ཆེན་ནུབ་ར་བ་ཡང་ཟེར།ཞྭ་ལུའི་མཁན་པོ་མ་མཛད་པའི་གོང་ལ་རྗེ་དགེ་འདུན་རྒྱ་མཚོས་བཀྲ་ཤིས་ལྷུན་པོའི་གདན་ས་གཤོལ་ནས་འདི་ལ་བསྐོས་པས་པཎ་ཆེན་ཞེས་གྲགསལ་མཛད་པ་རྣམ་ཐར་རྒྱས་པའང་མངའ་རིས་ཕྱོགས་ན་ཡོད་པའི་ངག་བགྲོས་ཙམ་ཞིག་ཐོས་མོད་སྐབས་འདིར་དཔེ་ལག་ཏུ་མ་འབྱོར་རོ།
། ། །

གདན་ས་བཅུ་གཉིས་པ་མཁན་ཆེན་འཇམ་དབྱངས་དཔལ་བཟང་པོ་དགུང་ལོ་གང་ཡིན་མ་ཤེས་རུང་རབ་བྱུང་དགུ་པའི་ཆུ་མོ་ཡོས་ཀྱི་ཐོག་ཏུ་ཕེབས། གདན་སར་ལོ་བཅུ་གཅིག་བཞུགས་ནས་ཤིང་ཕོ་སྟག་གི་ལོ་རི་ཕུག་ཏུ་སྐུ་གཤེགས།
། གདན་ས་བཅུ་གསུམ་པ་ཚར་ཆེན་ཆོས་ཀྱི་རྒྱལ་པོ་ནི་རབ་བྱུང་བརྒྱད་པའི་ཆུ་ཕོ་ཁྱིའི་ལོ་སྐུ་འཁྲུངས། དགུང་ལོ་ལྔ་བཅུ་ང་བཞི་པ་ཤིང་མོ་ཡོས་ལ་ཁྲི་ཐོག་ཏུ་ཕེབས། དྲུག་ཅུ་རེ་ལྔ་པ་མེ་ཕོ་སྟག་གི་ལོ།
གྲོ་ཞུན་ཟླ་བའི་ཚེས་བཅོ་ལྔའི་ཉིན་འདར་སྟོད་གྲང་མོ་ཆེར་སྐུ་གཤེགས། ། གདན་ས་བཅུ་བཞི་པ་འཇམ་དབྱངས་མཁྱེན་བརྩེའི་དབང་ཕྱུག་བསྟན་པའི་རྒྱལ་མཚན་དཔལ་བཟང་པོ་ནི། རབ་བྱུང་དགུ་པའི་ཤིང་ཕོ་སྤྲེའུའི་ལོ་ལ་སྐུ་འཁྲུངས།
དགུང་ལོ་སུམ་ཅུ་སོ་དྲུག་པ་ས་མོ་ལུག་གི་ལོ་ཧོར་ཟླ་དྲུག་པའི་ཚེས་གཅིག་རྒྱལ་ཕུར་གྱི་འགྲུབ་སྦྱོར་ཡོད་པའི་ཉིན་ཁྲི་ཐོག་ཏུ་ཕེབས། གདན་སར་ལོ་དགུ་བཞུགས་ནས་དགུང་ལོ་བཞི་བཅུ་ཉེ་ལྔ་པ་ས་ཕོ་འབྲུག་གི་ལོ།
།ཧོར་ཟླ་ལྔ་པའི་ཉེར་གཅིག་ལ་བོ་དོང་ཕུན་ཚོགས་རབ་བརྟན་གྱི་གཟིམ་ཆུང་དུ་སྐུ་གཤེགས། ། ༑ གདན་ས་བཅོ་ལྔ་པ་མཁན་ཆེན་ཇོ་གདན་བསོད་ནམས་དབང་པོ་ནི།
སྐུ་གཞོན་ནུ་ནས་སྡེ་སྣོད་དང་རྒྱུད་སྡེ་དུ་མ་ལ་ཐོས་བསམ་མཐིལ་ཕྱིན་པ་མ་ཟད། ཚར་ཆེན་ཡབ་སྲས་སོགས་བླ་མ་མང་དུ་བསྟེན། ཇོ་གདན་མཁན་པོ་རྒྱུན་རིང་མཛད་པའི་མཐར་རབ་བྱུང་བཅུ་པའི་ས་མོ་སྦྲུལ་གྱི་ལོ་རྒྱལ་གྱི་ཟླ་བའི་ནང་དཔལ་ཞྭ་ལུའི་ཁྲི

ཐོག་ཏུ་ཕེབས། འཆད་རྩོད་རྩོམ་གསུམ་སོགས་ཀྱིས་བསྟན་པ་ལ་ཕྱག་བྲིས་ཆེ་བ་གནང་། མཛད་པ་མཐའ་མ་རི་ཕུག་བླ་བྲང་དུ་བསྟན་པའི་སྐུ་གདུང་རྡོའི་འབུམ་པ་ཆུང་ངུ་ད་ལྟ་འཇའ་འོད་འབུམ་པའི་འཁྲིས་ན་ཡོད།
། །གདན་ས་བཅུ་དྲུག་པ་ཆོས་རྗེ་དཀོན་མཆོག་དཔལ་ལྡན་ནི། ཡབ་འཇམ་དབྱངས་དཀོན་མཆོག་ལྷུན་གྲུབ་གྱི་གཅུང་པོ་ལྷ་མོ་དར་དང་། ཡུམ་ངོར་ཆེན་རྡོ་རྗེ་འཆང་གི་དབོན་རིགས་དཔལ་ལྡན་བུ་དགའི་སྲས་སུ་མི་ཟད་པ་ཞེས་པ་མེ་ཕོ་ཁྱིའི་ལོ་ས་སྐྱའི་གཉན་ཀང་གསར་དུ་སྐུ་འཁྲུངས།
མཚན་ལ་ཚེ་བརྟན་དོན་གྲུབ་ཅེས་གསོལ། དགུང་ལོ་བཅུ་གསུམ་པ་ལ་ཨེ་ཝཾ་དུ་ཕེབས་ནས་རྗེ་དཀོན་མཆོག་ལྷུན་གྲུབ་ཀྱིས་མཁན་པོ་དང་།
ཆོས་རྗེ་དགེ་ལེགས་བཤེས་གཉེན་པས་ལས་སློབ་མཛད་དེ་རབ་ཏུ་བྱུང་། བཅུ་དྲུག་པ་ལ་འབྲས་ཡུལ་སྐྱེད་ཚལ་དུ་ཕེབས། དགུང་ལོ་ཉེར་བཞིའི་བར་བཞུགས་ནས་ཀུན་མཁྱེན་ཤེས་རབ་འོད་ཟེར་ལས་མཚན་ཉིད་ཀྱི་བསླབ་སྦྱང་མཐར་ཕྱིན་མཛད།
དེ་ནས་ས་སྐྱར་རྣམ་གཞག་རྒྱ་ཆེན་ཡང་མཛད་དེ་སླར་དགུང་ལོ་ཉེར་དགུ་ལ་མཁན་པོ་སྔར་གྱི་དཀོན་མཆོག་ལྷུན་གྲུབ་དང་། ལས་སློབ་འཇམ་དབྱངས་ཤེར་འོད་སོགས་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས།
གོང་དུ་སྨོས་པའི་མཁན་སློབ་དེ་རྣམས་དང་། རྗེ་སངས་རྒྱས་སེངྒེ། སྔགས་འཆང་བསྟན་པའི་ཉི་མ། བྱང་སེམས་དཀོན་རྒྱལ། སྤྱན་སྔ་དཀོན་མཆོག་རྒྱ་མཚོ་སོགས་ལས་ཐོས་པ་རྒྱ་མཚོའི་ཕ་རོལ་དུ་སོན་པར་མཛད་ནས་ཨེ་ཝཾ་གཟིམས་ཁང་ཕྲུག་གུར་བཞུགས་ནས་སྒྲུབ་པ་ལ

བརྩོན་། དགུང་ལོ་སུམ་ཅུ་སོ་གྲངས་ནས་འཆད་ཉན་སྨར་བ་གནང་། ས་མོ་སྦྲུལ་ལོ་སྣོན་ཟླ་པའི་ཚེས་གསུམ་ལ་ཨེ་ཝཾ་ཆོས་ལྡན་གྱི་མཁན་ཐོག་ཏུ་མངའ་གསོལ། དེ་སྐབས་དགུང་ལོ་བཞི་བཅུ་ཞེ་བཞིར་ཕེབས་ཤིང་ལོ་དེའི་དབྱར་ཆོས་སོགས་གནང་ནས་མདོ་མཁར་དུ་ཆོས་རྗེ་དཀོན་མཆོག་རྒྱ་མཚོ་ལ་གསུང་ངག་སོགས་གསན།
དེ་ནས་ཨེ་ཝཾ་གཙོ་གྱུར་གྱིས། འབྲིང་མཚམས་སྟོད་སྨད། སྐྱེད་ཚལ་གོང་། ས་སྐྱ། ཐུབ་བསྟན་ཡངས་ཅན།
ཐུབ་བསྟན་རྣམ་རྒྱལ། རྩེད་གདོང་སོགས་སུ་བྱོན་ནས་སྐྱེ་བོ་མང་པོ་སྨིན་གྲོལ་ལ་བཀོད། དགུང་ལོ་དྲུག་ཅུ་རེ་གཉིས་པ་མེ་མོ་ཕག་གི་ལོ་དཔལ་ཞྭ་ལུ་གསེར་ཁང་གི་ཁྲི་ཐོག་ཏུ་ཕེབས། རི་མཐིལ་གཉིས་སུ་བཀའ་ཆོས་སོགས་བསྟན་པའི་བྱ་བ་རྒྱ་ཆེར་མཛད།
འཆད་པ་དང་རྩོད་པའི་སྒོ་ནས་གཞན་ཕན་མངོན་གསལ་དུ་གྱུར། རྩོམ་པའི་ཕྲེང་བ་བཀའ་འབུམ་དཀར་ཆག་ན་གསལ་བ་ལྟར་རོ། །དགུང་ལོ་དྲུག་ཅུ་རེ་ལྔ་པ་ལྕགས་ཕོ་སྟག་གི་ལོ་འཁྲུམ་གྱི་ཟླ་བའི་ཚེས་གཉིས་ཀྱི་སྲོད་ཆར་སྐུ་གཤེགས།
།གདན་ས་བཅུ་བདུན་པ་བྱམས་པ་བསོད་ནམས་དཔའ་བོ་ནི། འཇམ་དབྱངས་འཁོན་གྱི་གདུང་བརྒྱུད་དྲི་མ་མེད་པར་ཡབ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་དང་།
ཡུམ་རྗེ་བཙུན་ཐུགས་རྗེའི་བདག་མོའི་སྲས་སུ་རབ་བྱུང་དགུ་བའི་ས་མོ་ཡུག་གི་ལ་ལ་སྐུ་འཁྲུངས། སྐུ་གཞོན་ནུ་ནས་རབ་བྱུང་དང་ཕྱིས་རིམ་གྱིས་བསྙེན་རྫོགས་སོགས་མཛད།
ཡབ་རྗེ་སྔགས

འཆང་ཆེན་པོ་དང་རྩེད་གདོང་གདུང་བརྒྱུད་ཞལ་ངོ་། ཤར་ཁང་པ་ཤེས་རབ་རྒྱལ་མཚན། ལོ་པ་སྤྱན་སྔ་སོགས་བླ་མ་མང་དུ་བསྟེན་ནས་གསན་བསམ་མཐར་ཕྱིན་པ་གནང་། རྗེ་དཀོན་མཆོག་དཔལ་ལྡན་ལ་རྡོ་རྗེ་འཕྲེང་བ་སོགས་བཀའ་ཆོས་མང་བ་གསན།
ཁའུ་བསྐྱེད་ལྷས་དང་། བྱ་འགྱུར་སོགས་སུ་ཐུགས་དམ་བསྒྲུབ་པ་རྒྱུན་རིང་བ་མཛད། ཆེ་བའི་ཡོན་ཏན་སློབ་དཔོན་ཆེན་པོ་པདྨ་འབྱུང་གནས་ཀྱི་སྤྲུལ་པར་གྲགས། འདས་མ་འོང་གི་བཀའ་ལུང་ཕལ་ཆེར་ཐོག་ཏུ་འཁེལ་བ་སོགས་མངོན་ཤེས་ཐོགས་མེད་མངའ།
ས་སྐྱ། རྩེད་གདོང་། ཤབ་དགེ་སྡིངས་གཙོ་གྱུར་གྱི་གནས་མང་པོར་འཆད་སྤེལ་དང་གཞན་ཕན་ཁོ་ན་མཛད། དབུས་གནས་ལ་ཕེབས་ནས་ཡར་ཀླུང་བཀྲ་ཤིས་ཆོས་སྡེའི་མཁན་ཆེན་གཞོན་ནུ་བློ་གྲོས་ལ་ཚར་ལུགས་ཀྱི་ཆོས་བཀའ་མང་བ་གསན་ལྕགས་སྟོད་དུ་ཕེབས་སྐབས་མཁན་ཆེན་འཇམ་མགོན་ལྷུན་གྲུབ་པ་ལ་ནེ་གུ་ཆོས་དྲུག་མདོར་བསྡུས་པ་ཞིག་གསན།
དགུང་ལོ་སུམ་ཅུ་སོ་གསུམ་པ་ལྕགས་མོ་ཡོས་བུའི་ལོ་ཞཝ་ལུ་རི་མཐིལ་གྱི་ཁྲི་ལ་མངའ་གསོལ།
རི་ཕུག་བྱང་གླིང་བླ་བྲང་དུ་རབ་བྱུང་བསྙེན་རྫོགས་ཅི་རིགས་སོགས་འཆད་རྩོད་རྩོམ་གསུམ་གྱིས་བསྟན་པའི་སྒྲོན་མེ་མཛད།
དེ་སྐབས་ཞྭ་ཁྲི་བཟློས་མཚམས་སུ་གྱུར་པས་ཁྲི་ཁང་གནས་ཀྱིས་རྗེ་ཉིད་ལ་ཁྲི་འབུལ་མ་ཕུལ་བར་སྡེ་སྲིད་གཙང་གིས་བཀའ་ནན་བྱོན་པའི་ལོ་རྒྱུས་ཀྱང་སྣང་། བསྟན་པ་རིས་མེད་ནས་དར་དགོས་པ་ཡིན་ཞེས་ས་ཞལ་གཉིས་ཀྱི་གྲུབ་མཐའི་ཕྱོགས

ཞེན་ཁོ་ན་ཡང་མི་མཛད། ཤུགས་རྒྱུད་བྱང་སེམས་ཞི་དུལ་ཆེན་ནི་ཆོས་ལུགས་རིས་མེད་ནས་སྐྱོང་བ་མཛད་པས་ལྷོ་འབྲུག་པ་སོགས་ཀྱང་བཀའ་འབངས་སུ་དམ་བཅའ་ཞིང་གཞན་ཡང་ཀརྨ་དགེ་ལུགས་སོགས་དད་མོས་ཆེ། ནག་རྩིས་པའི་ལམ་འཕོས་ཆེར་བའི་དབང་དུ་བྱས་ནས་དགུང་ལོ་དྲུག་ཅུ་རེ་གསུམ་པ་ལྕགས་མོ་བྱའི་ལོ།
།ཧོར་ཟླ་བཅུ་གཉིས་བའི་དམར་ཕྱོགས་ཀྱི་ཚེས་བཅུ་བཞི་ལ་སྐུ་གཤེགས། ། གདན་ས་བཅོ་བརྒྱད་པར་འདིར་འཇམ་དབྱངས་དབོན་ཆེན་དབང་ཕྱུག་རབ་བརྟན་ལ་སྡེ་སྲིད་ནས་བཀའ་ཕེབས་ཏེ་གཟའ་ཚེས་བཟང་བའི་ཉིན་བཙུན་གསར་རྣམས་ལ་རབ་བྱུང་གི་སྡོམ་པ་མཁན་པོའི་ཁྲི་ཐོག་ནས་སྩལ་རུང་།
ཚོང་འདུས་སྡེ་རྒྱས་པ་སོགས་དྲུང་འཁོར་འགས་སྡེ་སྲིད་གཙང་ལ་ཆོས་རྗེ་གནས་གསར་པ་ཁོངས་ལ་སྟོབས་འབྱོར་ཙམ་མེད་ལགས་པས།
ས་སྐྱ་བདག་ཆེན་ཞྭ་ལུ་མཁན་པོ་ལ་བསྐོས་པའི་ཤུལ་དུ་འབུམ་ཆུང་དེ་འདྲ་བསྐོས་ནས་སྡེ་སྲིད་རིན་པོ་ཆེའི་མཚན་དོན་ལ་བཞད་གད་ཀྱི་རྒྱུ་བྱེད་ཅེས་གླེང་མོ་བཏང་པས།
སྡེ་པ་གཙང་པ་ཐུགས་འགྱུར་ནས་རི་ཕུག་དབུ་མཛད་ཆེན་མོའི་གདན་སར་བསྐྱར་མ་ཕེབས་ཏུ་བཅུག་གོ་ཞེས་གྲག་ལ། དེའི་ཕྱིར་མཁན་རབ་ཏུ་བགྲང་ངམ་དཔྱད་དོ།
། ། །གདན་ས་བཅུ་དགུ་པ་སྐུ་ཞང་རིན་པོ་ཆེན་མཁའ་ཆོས་ལྡན་ནི། ལྕེ་གདུང་དྲི་མ་མེད་པའི་བརྒྱུད་དུ་འཁྲུངས། བྲང་ཏི་པཎ་ཆེན་གྱི་རབ་བྱུང་སློབ་བུ་ཡིན་ནམ་སེམས།

ངེས་གསལ་མ་མཐོང་། རི་ཕུག་གི་རྩ་གྲྭ་མཛད་ནས་མཁས་གྲུབ་རིན་ཆེན་སངས་རྒྱས་ཚེ་དཔལ། སྐུ་ཞང་ཆོས་རྗེ་དགེ་སློང་རིན་པོ་ཆེ། སྐུ་དྲུང་ཆེན་པོ་དཔལ་ལྡན་ཆོས་བཟང་། རྩེ་ཆེན་དཔོན་པོ་བ་ཀུ་སཱ་ལི་པ།
རྡོ་རྗེ་འཆང་དབང་ཕྱུག་རབ་བརྟན། བྱམས་པ་བསོད་ནམས་དབང་པོ་སོགས་བླ་མ་མང་བ་བསྟེན། རབ་བྱུང་བཅུ་པའི་བློ་ངན་ཞེས་པ་ལྕགས་མོ་བྱི་ལོ། །དཔལ་ཞྭ་ལུའི་ཁྲི་ཐོག་ཏུ་ཕེབས། གདན་སར་ལོ་ངོ་དགུ་བཞུགས་ནས་དཔལ་རྩེ་དབྱིངས་གསུམ་སོགས་སོགས་རྒྱུད་སྡེ་རབ་ཏུ་མང་པོའི་དབང་ལུང་མན་ངག་གི་ཆོས་འཁོར་བསྐོར།
རིན་སྡིང་གྲྭ་ཚང་གི་འདུ་ཁང་རབ་གནས་ལ་ཕེབས་ནས་ཉང་སྟོད་ཡུལ་གྱི་སྐྱེ་བོ་མང་པོའི་དོན་མཛད།
འདར་དུ་ཕེབས་ནས་རྣམ་རྒྱལ་སྟག་རྩེའི་ཞལ་ངོ་རྣམས་དང་མཇལ་འཕྲད་གནང་། སློབ་བཤད་ནོར་བུའི་གླིང་དུ་རྗེ་ཀླུ་སྒྲུབ་རྒྱ་མཚོ་ལ་གཤེད་དམར་སྤྲོས་མེད་ཀྱི་འཁྲིད་སོགས་གསན། སྟོད་ཕྱོགས་སུ་སྔ་ཕྱིར་གཞན་དོན་རྒྱ་ཆེ་བ་མཛད་ནས་ས་མོ་སྦྲུལ་གྱི་ལོ་ནགས་པ་ཟླ་བ་ལ་ལ་སྟོད་དུ་སྐུ་གཤེགས་སོ།
། གདན་ས་ཉི་ཤུ་པ་ཤར་ཆེན་བྱམས་པ་ཤེས་རབ་འབྱུང་གནས་ནི། རིགས་ཕུན་སུམ་ཚོགས་པ་བདག་ཆེན་ཤར་པའི་གདུང་བརྒྱུད་བྱང་ཆུབ་སེམས་དཔའ་ཀུན་དགའ་དཔལ་ལྡན་དང་།
ཡམ་ནང་སོ་ཤར་ཕྱོགས་ནས་ཀྱི་སྲས་མོ་པདྨ་ཚེ་རིང་གཉིས་ལ་སྲས་ལྕམ་སྲིང་བཞི་འཁྲུངས་པའི་ཆེ་བ་རྗེ་འདི་ཉིད་ཡིན་ཏེ། དེ་ཡང་རབ་བྱུང་བཅུ་པའི་མེ་ཕོ་སྤྲེའུའི་ལོ།
།བཞད་ཀྱི་ཁྱེལ་ཞེས་པར་སྐུ་འཁྲུངས

དགུང་ལོ་བརྒྱད་ལ་ཁུ་བོ་བདག་ཆེན་བྱམས་པ་ཀུན་གའ་བཀྲ་ཤིས་ཀྱི་མཁན་པོ་དང་། རྒྱ་མཚོ་བླ་མ་དཀོན་མཆོག་རྒྱ་མཚོས་ལས་སློབ་མཛད་ནས་རབ་ཏུ་བྱུང་། ཁུ་བོ་རིན་པོ་ཆེའི་དྲུང་དུ་ཐུགས་གཉེར་གསན་སྦྱོང་སྨར་བ་གནང་སྟེ་དགུང་ལོ་ཉེར་གཅིག་པ་ལ་རྩེད་གདོང་ཕྱོགས་ལས་རྣམ་རྒྱལ་གྱི་ཕོ་བྲང་དུ་ཕེབས།
ཁྲི་ཆེན་ཀུན་དགའ་བསོད་ནམས་ལྷུན་གྲུབ་ལས་བསྙེན་པར་རྫོགས། མཁན་སློབ་དེ་རྣམས་དང་གཞན་ཡང་མཁས་གྲུབ་དཔལ་ལྡན་དོན་གྲུབ།
ལོ་པ་སྤྱན་སྔ་ཀུན་དགའ་དོན་གྲུབ། ཨ་མེས་ཞབས་ཀུན་དགའ་བསོད་ནམས་སོགས་བསྟེན་ནས་རིམ་པས་ཆོས་ཀྱི་གསན་པ་རྒྱ་ཆེར་མཛད། མཁས་བཙུན་བཟང་གསུམ་གྱི་དབང་ཕྱུག་ཏུ་གྱུར། བདག་ཉིད་ཆེན་པོ་ཇོ་བོ་དཔལ་ལྡན་ཨ་ཏི་ཤའི་རྣམ་འཕྲུལ་དུ་གྲགས།
དགུང་ལོ་སུམ་ཅུར་ཕེབས་པ་སིང་མོ་གླང་གི་ལོ་ཧོར་ཟླ་གསུམ་པའི་རྒྱལ་བ་ག་སུམ་པའི་ཚེས་ལ་ཨེ་ཝཾ་ཆོས་ལྡན་གྱི་ཆོས་ཁྲིར་འཁོད། གདན་ས་ལོ་ཉེར་བརྒྱད་མཛད།
དགུང་ལོ་སོ་ལྔ་པ་རབ་བྱུང་བཅུ་གཅིག་པའི་རབ་མྱོས་ཞེས་པ་ལྕགས་ཕོ་རྟའི་ལོ། དཔལ་ཞྭ་ལུའི་ཁྲི་ཐོག་ཏུ་ཕེབས། གདན་ས་གཉིས་སུ་འཆད་ཉན་ལ་བརྩོན་པའི་ངོས། དགུང་ལོ་ལྔ་བཅུ་ང་བརྒྱད་དུ་ཕེབས་པ་རྣམ་རྒྱལ་ཞེས་པ་ཆུ་མོ་སྦྲུལ་གྱི་ལོ།
།ཆོ་འཕྲུལ་ཟླ་བའི་ཉེར་གཅིག་ལ་སྐུ་གཤེགས། ཕྱིས་སྐུ་གཤེགས་ནས་ནང་རྟེན་དང་གཟིམས་མལ་སྐུ་འདྲ་སོགས་ངོར་གྱི་ལམ་ཟབ་ལྷ་ཁང་སོགས་སུ་བཞེངས་སོ།
གདན

པ་ཉེར་གཅིག་པ་པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་དཔལ་བཟང་པོའི་སྐུ་གསུང་ཐུགས་ཀྱི་མདད་པ་རྒྱ་མཚོ་ལྟ་བུ་ལས་ཆུ་ཐིགས་ཅེས་ཞིག་འདིར་བླངས་ནས་བརྗོད་པར་བྱའོ། །དེ་ཡང་རྗེ་འདི་ཉིད་སྔོན་བདག་ཅག་གི་སྟོན་པའི་སྤྱན་སྔར་གནས་བརྟན་རབ་འབྱོར་དང་།
ཤམ་བྷ་ལའི་རིགས་ལྡན་ཉེར་ལྔའི་ཐོག་མ་རིགས་ལྡན་འཇམ་དཔལ་གྲགས་པ་སོགས་སུ་སྐུའི་སྐྱེ་བ་བཞེས་ཚུལ་གྱི་འཁྲུངས་རབ་ཐུབ་མོང་དང་ཐུན་མོང་མ་ཡིན་པ་སློབ་དཔོན་པདྨ་འབྱུང་གནས།
མཉམ་མེད་དཱིབཾ་ཀ་ར། ཆོས་རྒྱལ་དྭགས་པོ་ལྷ་རྗེ་སོགས་དང་ཐུགས་རྒྱུད་གཅིག་ཚུལ་གྱི་རིམ་པ་དག་གཞན་དུ་ཤེས་པར་བྱ་ལ། འདི་ཉིད་དུ་འཁྲུངས་པའི་ཡུལ་ནི་ལྷན་དྲུག་བརྒྱ་ཞེས་བྱ་བར།
སྦ་ཡེ་ཤེས་དབང་པོ་དང་། གཡག་སྡེ་པཎ་ཆེན། དབེན་ས་བླ་མ་སངས་རྒྱས་ཡེ་ཤེས་སོགས་དམ་པ་དུ་མ་འཁྲུངས་པའི་བརྒྱུད་དུ་ཡབ་དཔོན་ཚང་ཚ་རིང་དཔལ་འབྱོརར་དང་། ཡམ་མཚོ་རྒྱལ་གཉིས་ཀྱི་སྲས་སུ་རབ་བྱུང་བཅུ་པའི་རབ་མྱོས་ཞེས་པ་ལྕགས་ཕོ་རྟའི་ལོ་ལ་སྐུ་བལྟམས།
མཚན་ཆོས་རྒྱལ་དཔལ་ལྡན་བཟང་པོ་ཞེས་བཏགས། དགུང་ལོ་གསུམ་པའི་སྐབས་ཉིད་ཀྱི་མེས་པོ་འཚེ་བྱེད་ཅིག་ཡོད་པ་དེས་མཚན་བརྗོད་ཞལ་འདོན་གནང་བ་སོགས་གསན་ནས་བསླབ་མ་དགོས་པར་མཁྱེན་གཤིས་དགང་ལོ་ལྔ་ནས་ཉིན་རེ་བཞིན་དུ་མཚན་བརྗོད་ཚར་ལྔ་རེ་འདོན་པ་མཛད།
གཞན་ཡང་སྨན་བླ་དང་རྡོ་རྗེ་གཅོད་པ་སོགས་གཟིགས་པ་ཙམ་གྱིས་ཐུགས་སུ་ཆུད་ནས་ཞལ་འདོན་དུ་སྤོབས།

དབེན་དགོན་པའི་དགེ་སློང་དག་ལྷན་དྲུག་བརྒྱར་བྱོན་པ་ན་གཞན་གྱི་བཀག་ཀྱང་མ་ཐུབ་པར་དེ་དག་གི་གམ་དུ་ཕེབས་ནས་ཚོགས་འདོན་རྣམས་གནང་པས་རྗེ་སངས་རྒྱས་ཡེ་ཤེས་ཀྱི་དབེན་ས་ཆེན་པོ་བློ་བཟང་དོན་གྲུབ་ཀྱི་སྐུ་སྐྱེར་ཐག་བཅད་དེ་སྤྱན་གྱི་འབྲས་བུ་ལྟར་བསྐྱངས།
དགུང་ལོ་བདུན་ལོན་པའི་དུས་ཚེམས་གསར་པ་བརྗེས་པའི་རྐྱེན་གྱིས་ཐུགས་རྒྱུད་ལ་མི་རྟག་པ་རང་འཁྲུངས་སུ་བྱུང་ཞིང་གསོལ་བ་བཞེས་འཕྲོ་ཚུན་ཆད་ངན་སྤྲང་དང་།
ཁྱི་དང་བྱིའུ་སོགས་ལ་སྟེར་བ་མཛད། དགུང་ལོ་བཅུ་གསུམ་པ་ཆུ་ཕོ་རྟའི་ལོ་ལ་དབེན་དགོན་དུ་ཕེབས། མཁས་གྲུབ་སངས་རྒྱས་ཡེ་ཤེས་ཀྱི་དྲུང་དུ་རབ་ཏུ་བྱུང་ཞིང་དགེ་ཚུལ་གྱི་སྡོམ་པ་བཞེས།
མཚན་བློ་བཟང་ཆོས་ཀྱི་རྒྱལ་མཚན་དཔལ་བཟང་པོ་ཞེས་གསོལ། དཔལ་རི་བོ་དགེ་ལྡན་པའི་ཟབ་ཆོས་དབེན་ས་སྙན་བརྒྱུད་དུ་གྲགས་པ་རྣམས་རྗེ་སངས་རྒྱས་ཡེ་ཤེས་ལ་རིམ་གྱིས་གསན། དེ་དག་གི་ཚེ་རང་གཞན་གྱི་འབྱུང་འགྱུར་མང་པོ་ལུང་སྟོན་པ་དང་མདོ་སྔགས་ཀྱི་ཆོས་གང་ལ་ཡང་ཐོགས་པ་མེད་པར་སྔོན་གྱི་དམ་པ་སོ་སོའི་བཞེད་སྲོལ་དང་བཅས་པ་གསུངས་པ་ཀུན་ཡིད་ཆེས་ཏེ་རྗེ་དབེན་ས་པ་ཆེན་པོའི་སྤྲུལ་སྐུ་ཡིན་དག་གོ་ཞེས་སྒྲོག་ཅིང་དགེ་འདུན་འདུས་པ་རྒྱ་མཚོའི་དབུས་སུ་སེངྒེའི་ཁྲི་ལ་བཀོད།
རྗེ་སངས་རྒྱས་ཡེ་ཤེས་ཀྱིས་མེ་ཏོག་གཏོར། དེའི་ཚེ་ནམ་མཁའ་ལས་ཀྱང་མེ་ཏོག་གི་ཆར་བབས།
དགུང་ལོ་བཅུ་བཞིའི་དུས་ལྷ་མོ་དབྱངས་ཅན་མ་ལ་བསྟོད་པ་ལྷའི་གླུ་དབྱངས

ཞེས་བྱ་བ་དང་། བཅུ་དྲུག་པ་ལ་སློབ་དཔོན་ཞི་བ་ལྷའི་རྟོགས་བརྗོད་པདྨ་དཀར་པོའི་འཕྲེང་བ་སོགས་སྙན་ཚིག་གི་སྦྱོར་བ་ཕུན་སུམ་ཚོགས་པའི་རྩོམ་པའང་མང་དུ་མཛད། འདུལ་བའི་གླེང་འབུམ་ཆེན་མོ་དང་ལམ་རིམ་ཆེ་ཆུང་སོགས་ཐུགས་འཛིན་གནང་སྟེ་སོ་ཐར་དང་བྱང་སེམས་ཀྱི་བཅས་པ་ཕྲ་ཞིང་ཕྲ་བའི་བར་ཐམས་ཅད་ལ་སྤང་བླང་ཚུལ་བཞིན་དུ་མཛད།
དགུང་ལོ་བཅོ་བརྒྱད་པ་མེ་མོ་ཕག་གི་ལོ་བཀྲ་ཤིས་ལྷུན་པོར་ཕེབས་ནས་དཀའ་ཆེན་བཞི་ལ་སྦྱངས་པ་མཐར་ཕྱིན་པ་གནང་སྟེ་རྣམ་འགྲེལ་ལ་སྤྱི་བསྐྱུར་བཞེས།
དགུང་ལོ་ཉེར་གཉིས་པ་ལྕགས་མོ་ཡོས་ཀྱི་ལོ་པཎ་ཆེན་དམ་ཆོས་ཡར་འཕེལ་ལས་བསྙེན་པར་རྫོགས་ནས་རིམ་གྱིས་ཡུལ་དབུས་ཀྱི་ལྗོངས་སུ་ཕེབས།
ཇོ་ཤཀ་རྣམ་གཉིས་ཀྱི་དྲུང་དུ་སྨོན་ལམ་རྒྱ་ཆེར་མཛད་པས་དག་པའི་གཟིགས་སྣང་བསམ་གྱིས་མི་ཁྱབ་པ་བྱུང་རི་བོ་དགེ་ལྡན་སོགས་སུ་ཕེབས་ནས་དགའ་ཆེན་བཞི་ལ་དམ་བཅའ་མཛད་ཅིང་རྒོལ་བ་ངན་པ་ཐམས་ཅད་སུན་ཕྱུང་།
སླར་ཡང་གཙང་དུ་ཕེབས་ནས་སྐལ་ལྡན་གྱི་སློབ་མ་མང་པོར་ཆོས་ཀྱི་དགའ་སྟོན་འགྱེད་པ་དང་རྗེ་སངས་རྒྱས་ཡེ་ཤེས་ཀྱི་སྐུ་གདུང་གི་བྱ་བ་རྣམས་གྲུབ་པར་མཛད་ནས་ད་ནི་སྐྱེ་བ་འདི་ལ་བལྟོས་པའི་ཟ་ཟིར་དང་འདྲེས་པའི་ཀུན་ཏུ་སྤྱོད་པའི་མཇུག་དེ་ཙམ་གྱིས་བསྡུས།
རྩེ་གཅིག་ཏུ་དབེན་པའི་རི་སུལ་བསྟེན་ནས་སྒྲུབ་པ་ལ་ནན་ཏན་དུ་བྱའོ་དགོངས་པ་ན། ཐོ་རངས་མནལ་ལམ་དུ་རྗེ་རིན་པོ་ཆེ་བཙོང་ཁ་བ་མདུན་གྱི་ནམ་མཁར་བྱོན་ནས།
རང་དང་གཞན་ལ་ཕན་པའི་ཕྱིར། །ཐོས་པས་ངོམས་པར

མི་བྱ་སྟེ། །ས་གསུམ་བརྙེས་པའི་སེམས་དཔའ་ཡང་། །ཐོས་པས་ངོམས་པ་མེད་ལ་ལྟོས། །ཞེས་ཐོས་བསམ་ལ་ཆེད་དུ་བསྐུལ་བ་གཟིགས་ནས་རེ་ཞིག་སྔར་མ་གསན་པའི་དབང་ལུང་མན་ངག་སོགས་ཐུགས་རྩོལ་བསྐྱེད་དེ་གསན་སྦྱང་གནང་།
སྐབས་ཤིག་བྲག་སྐྱའོ་རྡོ་རྗེའི་ཕོ་བྲང་དུ་ཕེབས་ནས་རླུང་དང་འཁྲུལ་འཁོར་བཅུད་ལེན་སོགས་ལ་སྦྱོངས་མཛད་པས་སྐུ་ལ་ན་བཟའ་ཆེར་གསོལ་མི་དགོས་པ་དང་བཅུད་ལེན་ལ་གདེངས་ཐོབ། དེ་ནས་སྡེ་སྲིད་ལྷུན་པོ་རྩེ་པ་སོགས་ནས་ནན་གྱི་ཞུས་ཏེ་གངས་ཅན་ཆོས་འཕེལ་གྱི་གདན་སར་ཕེབས།
དེར་གཙུག་ལག་ཁག་ཉམས་པ་གསོ་བ་དང་ཆོས་དང་ཟང་ཟིང་གི་སྒོ་ནས་ཕྱོགས་དེའི་གདུལ་བྱ་རྣམས་བདེ་བ་ལ་བཀོད་ཅིང་ཡིད་མཆོག་ཏུ་རང་བ་མཛད།
དེ་རྗེས་སྔོན་གྱི་ཐུགས་བསྐྱེད་དང་སྨོན་ལམ་དུས་ལ་བབས་པས་བཀྲ་ཤིས་ལྷུན་པོའི་གདན་སར་ཕེབས་དགོས་པའི་ཞུ་བ་བྱུང་ནས་རིམ་གྱིས་རྒྱལ་བ་དགེ་འདུན་གྲུབ་ཀྱིས་དགེའི་ཁྲི་ལ་མངའ་གསོལ།
།ཞྭ་སེར་སོགས་ཐམས་ཅད་ཀྱི་བསྟན་པའི་བདག་པོར་གྱུར་ནས་པཎ་ཆེན་ཐམས་ཅད་མཁྱེན་པ་ཞེས་པའི་སྙན་གྲགས་ཀྱི་རྒྱ་གར་རྒྱ་ནག་ཐམས་ཅད་དུ་ཁྱབ་པར་གྱུར་ཏོ། །དབུས་སུ་ཕེབས་ནས་ཆོས་གྲྭ་ཆེན་པོ་དཔལ་ལྡན་འབྲས་སྤུངས་དགེ་ལྡན་རྣམ་པར་རྒྱལ་བའི་གླིང་དང་།
གཞན་ཡང་ཤངས་རི་བོ་དགེ་འཕེལ་སོགས་དགོན་ཁག་དུ་མའི་ཞལ་འཛིན་མཛད་ནས་གནས་དེ་དང་དེ་དག་ཏུ་ཆོས་ཀྱི་འཁོར་ལོ་རྒྱ་ཆེན་པོ་བསྐོར།
དགའ་ལྡན་གསེར་གདུང་གི་སྟེང་དུ

གསེར་ཟངས་ཀྱི་རྒྱ་ཕིབས་དང་ལྷ་སའི་ཇོ་བོ་རང་བྱོན་ལྔ་ལྡན་གྱི་བཞུགས་གནས་ལ་གསེར་ཐོགས་གསར་བསྐྲུན་མཛད་ཅིང་། གངས་རི་ཆེན་པོ་ཏི་སེ་སོགས་གནས་ཆེན་ཁྱད་པར་ཅན་དུ་མའང་ཞབས་ཀྱིས་བཅགས་ནས་མཐོང་ཐོས་དྲན་རེག་གི་སེམས་ཅན་མང་པོ་འཁོར་བ་མཐའ་ཅན་དུ་མཛད།
ཁྱད་པར་ལྷོ་མོན་གྱི་ཡུལ་གྲུར་ཕེབས་ནས་རྟོགས་ལྡན་གྱི་དམག་བཤམས་ནས་མི་ཤ་ལེན་པའི་གདུག་རྩུབ་ཅན་གྱི་སྤྱོད་པ་བྱེད་པའི་ཀླ་ཀློ་ཐམས་ཅད་ལ་དངོས་པའི་སྦྱིན་པ་སྔོན་དུ་འགྲོ་བས་རྗེ་ཉིད་ཀྱི་ཕྱག་ཕྲེང་མགོ་ཐོག་ཏུ་འཇོག་པ་གནང་ཞིང་མི་ཤ་མི་ལེན་པའི་མནའ་སྐྱོལ་གསུངས་པ་ཙམ་གྱིས་ཐམས་ཅད་རང་དབང་མེད་པར་བཀའ་བཞིན་སྤྱི་བོས་བསྒྲུབས་ཏེ་སྐྱེ་བོ་ཁྲི་ཁྲག་མང་པོའི་སྲོག་སྐྱོབ་མཛད་པ་སོགས་རྣམ་པར་དཀར་པའི་མཛད་འཕྲིན་ནི་རེ་རེ་བཞིན་བགྲང་བར་མི་འབྱོད་པ་ཡིན་ནོ།
དགུང་ལོ་སུམ་ཅུ་སོ་བཞི་བ་མཛེས་བྱེད་ཅེས་པ་ཆུ་མོ་ཡོས་ཀྱི་ལོ་བཀྲ་ཤིས་ལྷུན་པོའི་ཆོ་འཕྲུལ་སྨོན་ལམ་འཛུགས་པ་མཛད།
དགུང་ལོ་བཞི་བཅུ་ཞེ་བཞི་པ་བཞེས་པ་ས་མོ་བྱའི་ལོ་ངོ་མཚར་བའི་མཙན་ལྟས་བཟང་པོས་བསྐུལ་ནས་བཀྲ་ཤིས་ལྷུན་པོའི་གསང་སྔགས་རྒྱུད་པ་གྲྭ་ཙང་འདེབས་པ་མཛད་ཅིང་འགྲེལ་པ་བཞི་བསྒྲགས་སོགས་རྗེ་རིན་པོ་ཆེའི་སྔགས་ཆོག་རྣམས་དར་བར་མཛད།
གཞན་ཡང་དབུས་གཙང་གི་ལྗོངས་སུ་འཆད་ཉན་སོགས་བསྟན་པའི་བྱ་བ་རྒྱ་ཆེན་པོ་མཛད་ཅིང་རྒྱལ་དབང་མཆོག་གི་སྤྲུལ་པའི་སྐུ་ཡོན་རྒྱ་མཚོ་ལ

བཀའ་ཆོས་འབུལ་བ་དང་། དེ་ཉིད་སྐུ་གཤེགས་ནས་༸གོང་ས་ཀུན་གཟིགས་རིན་པོ་ཆེ་ངག་དབང་བློ་བཟང་རྒྱ་མཚོ་ལ་སྤྲུལ་སྐུ་ངོས་འཛིན་གནང་ནས་རབ་བྱུང་བསྙེན་རྫོགས་ཀྱི་བར་ཐམས་ཅད་མཛད། དགུང་ལོ་བདུན་ཅུ་དོན་གསུམ་པ་སྣ་ཚོགས་ཞེས་པ་ཆུ་ཕོ་རྟའི་ལོ་ཆུ་སྟོད་ཟླ་བའི་ཚེས་གསུམ་ལ་དཔལ་ཞྭ་ལུ་གསེར་ཁང་གི་ཆོས་གྲྭ་ཆེན་པོ་འདི་ཉིད་ཀྱི་སེང་གེའི་ཁྲི་ལ་ཕེབས།
ཚོགས་སུ་ཁྲི་སྟོན་འགྱེད་སོགས་བསམ་གྱིས་མི་ཁྱབ་པ་དང་ཆོས་སྡེའི་མངའ་ཞབས་པ་རྣམས་ལའང་སྟོན་མོ་འབྲུ་འགྱེད་སོགས་གནང་བས།
ཞྭ་ལུ་པ་ཀུན་ཛམྦྷ་ལའི་ཁྱིམ་དུ་བཅུག་གདའ་ཟེར་གླུ་བྱེད་པ་བྱུང་སྐད། ཞྭ་ལུ་རི་མཐིལ་གྱི་དགེ་འདུན་ཚོགས་ཡོངས་ལ་རྗེ་ཉིད་ཀྱིས་མཛད་པའི་བུ་སྟོན་ཐམས་ཅད་མཁྱེན་པའི་བླ་མའི་རྣལ་འབྱོར་དང་འཁྲུངས་རབས་གསོལ་འདེབས་ཐུབ་དབང་ཞལ་པང་མ་བཅས་ཀྱི་ལུང་ཐོག་མའི་ཆོས་འབྲལ་དུ་སྩལ།
བུ་སྟོན་ཐམས་ཅད་མཁྱེན་པའི་ཡུམ་གྱི་ཕྱི་རྟེན་རི་ཕུག་གི་སྐུ་འབུམ་མཐོང་གྲོལ་ཆེན་མོ་ལ་སྔོན་རྡོའི་གདུགས་ལ་རྡོའི་གཉྗི་རས་སྤྲས་པ་ཡོད་པ་ལ།
སྙེ་མདོ་སྔགས་འཆང་ཆེན་པོ་ཤཱཀྱ་དཔལ་གྱི་སློབ་མ་ཕྱོགས་གླང་གི་དགྲ་ཕྱོགས་སུ་ཐོབ་ཕབ་པ་ལམ་དུ་མ་སོང་བའི་སྐྱོན་གྱིས་ཐོག་ནམ་མཁར་ཤོར་བ་རྡོའི་ཏོག་ལ་ཕོག་ནས་གཉྗི་རགས་ཤིང་འཁྱོམས་པས་གྲུམ་ཆགཆོག་ཏུ་གྱུར་ཏེ།
འདི་སྐབས་ལྷུང་དུ་ཉེ་བ་ཡོད་པས་རྗེ་ཉིད་ཀྱི་མནལ་ལམ་དུ་པཎྜི་ཏ་བགྲེས་པོ་གཟི་བརྗིད་ཅན་ཞིག་བྱོན་ནས་ངེད་ཀྱི་མཆོད་རྟེན་ལ་ཁྱོད་ཀྱིས་རིམ་གྲོ་གྱིས་ཤིག་ཅེས་བསྐུལ

བ་གཟིགས་པ་ཡང་ཆོས་རྗེ་ཐམས་ཅད་མཁྱེན་པ་བུ་སྟོན་ཉིད་ཀྱིས་བཀའི་གནང་བ་སྩལ་བར་དགོངས་ཏེ་དགུང་ལོ་དོན་ལྔ་པ་ཤིང་ཕོ་སྤྲེའུའི་ལོ་ཧོར་ཟླ་བཅུ་གཅིག་པའི་ཚེས་བཅུ་སྐོར་དུ་གསེར་ཟངས་ལས་གྲུབ་པའི་གདུགས་གསར་བཞེངས་ཀྱིས་བཟོ་གྲྭ་བཙུགས།
གྲུབ་ཏུ་ཉེ་བ་ན་སྐུ་འབུམ་ལ་འཇའ་སྒོར་མོར་ཟུག་པ་དང་མེ་ཏོག་གི་ཆར་དང་ནམ་མཁའ་ལས་སྒྲ་སྙན་པོ་སྒྲོག་པ་སོགས་བྱུང་། ཧོར་ཟླ་བཅུ་གཉིས་པ་རྒྱལ་གྱི་ཟླ་བའི་ཚེས་བཅུ་བདུན་ལ་རྗེ་ཉིད་ཚོགས་ཀྱི་མགོན་པོར་ཕེབས།
རྡོ་རྗེ་སློབ་དཔོན་གྱི་ཕྱག་ལེན་རྣམས་ཐུགས་རྒྱུས་ཁོག་ནས་རྡོ་རྗེ་འཆང་རིན་ཆེན་བསོད་ནམས་མཆོག་གྲུབ་ཀྱིས་གནང་ཞིང་དཔལ་ཞྭ་ལུའི་གྲྭ་པ་རགས་བསྡུས་ཀྱིས་གསུང་རམ་བཏེགས་ནས་རྡོ་རྗེ་དབྱིངས་ཀྱི་དཀྱིལ་འཁོར་ཞལ་ཕྱེ་སྟེ་རབ་གནས་བཀྲ་ཤིས་རྒྱས་བྱེད།
ཁ་སྐོང་གི་སྦྱིན་བསྲེག་དང་བཅས་པའི་གསུང་ཆོག་ལེགས་པར་བསྟར། མཆོད་རྟེན་གྱི་དབུ་གདུགས་ལ་རྗེ་ཉིད་ཀྱིས་རྒྱུན་དུ་དཀྲོལ་བར་མཛད་པའི་ཕྱག་དྲིལ་ཞིག་བཏགས་པའང་དྲིལ་བུ་གཞན་དག་སྒྲ་མི་སྒྲོབ་པའི་ཚེ་དེ་གཅིག་པུར་རླུང་གིས་བསྐྱོད་པ་མ་ཡིན་པར་སྒྲ་སྒྲོག་ཅིང་དེ་ཡང་ཞྭ་ལུ་རི་མཐིལ་དང་ཁྱད་པར་བཀྲ་ཤིས་ལྷུན་པའི་ཆོས་གྲྭར་འཕེལ་འགྲིབ་ཀྱི་ལྟས་སྟོན་པ་ཞིག་ཡིན་པར་མངོན་ཏེ་དུས་ཕྱིས་གོ་རྵའི་དམག་གིས་བཀྲ་ཤིས་ལྷུན་པོ་བ་ཙམ་དུ་ཉེ་བ་ན་ཡང་དྲིལ་བ་དེ་ལོ་སྤྲེལ་བར་སྒྲ་གཅིག་ཀྱང་མ་བསྒྲགས་པ་བྱུང་ཟེར་རོ།
།དེ་ནས་རེ་ཞིག་བཀྲ་ཤིས་ལྷུན་པོར་ཆིབས་ཁ་བསྐྱོད་ནས་སྟན་ཆགས་ཤིང་ཞ་ལུ་རི་མཐིལ

གཉིས་སུ་གཞི་གསུམ་གྱི་ཆོ་ག་ཉམས་པ་གསོ་བ་སོགས་ཀྱི་ཕྱག་ལེན་སྤྱན་འཁྲིད་ལ་སྙེ་མོ་རྒྱལ་བྱེད་ཚལ་གྱི་སློབ་དཔོན་དོན་གྲུབ་དཔལ་བ་རྫོང་བར་མཛད། དགུང་ལོ་བརྒྱད་ཅུ་གྱ་གཉིས་པ་ལྕགས་མོ་ཡོས་ཀྱི་ལོ་མ་ཧེའི་མཆོད་པའི་དུས་གཏོར་ཆེན་མོ་ལ་ཆིབས་ཁ་བསྒྱུར་ནས་རི་མཐིལ་གྱི་སྔགས་གྲྭ་ཀུན་གྱི་ཚོགས་དབུར་ཕེབས།
གཤེད་དམར་ལྷ་ལྔའི་སྟེང་ནས་དྲུག་ཅུ་པའི་གཏོར་བཟློག་དང་ཁྱད་པར་དམ་ཅན་ཆོས་ཀྱི་རྒྱལ་པོ་ལ་བཀའ་བསྒོ་གནང་མཁན་རྗེ་ཚར་ཆེན་ཡབ་སྲས་ཙམ་མ་གཏོགས་མཁན་པོ་སྔོན་མ་འགའ་ཞིག་ལ་ཡང་ཕྱག་མཛུབ་རེངས་པ་དང་ཤངས་མཚལ་ཤེར་བ་སོགས་ཆོ་འཕྲུལ་དུ་མ་བྱུང་འདུག་མོད།
རྗེ་འདི་ནི་ངེས་པར་དཔལ་རྡོ་རྗེ་འཇིགས་བྱེད་ཆེན་པོ་དང་དབྱེར་མི་མངའ་བ་མ་ཟད།
སྔོན་གཡུང་སྟོན་རྡོ་རྗེ་དཔལ་དུ་སྐུ་སྐྱེ་བ་བཞེས་དུས་སུ་ཕུང་པོ་རི་བོ་ཆེ་ནས་ཞལ་བརྙན་གཏེར་ནས་སྤྱན་དྲངས་ཏེ། དུས་གཏོར་ཆེན་མོ་འདི་བཙུགས་པ་ཡིན་པའི་ཕྱིར།
དེ་ལྟ་བུའི་འཚུབ་ཆ་ཡོང་བ་ལྟ་མི་སྨོས། ཁྲོམ་ཐམས་ཅད་ཟིལ་གྱིས་མནན་ཏེ་བཀའ་བསྒོ་དམ་བསྒྲགས་རྒྱས་པར་མཛད་དོ། །ད་སྐབས་དམ་ཅན་ཆོས་རྒྱལ་ཡབ་ཡུམ་གཉིས་ལ་ཕོད་ཀོ་རེ་དང་ཡུམ་ལ་བ་གླང་གི་ཀོ་རློན་གྱི་གཟུགས་སྡེར་བཞི་དང་བཅས་པ་བཟང་གོས་ལས་ཚེམས་གྲུབ་ཏུ་གནང་བའང་འདུལ་བ་མཛད་ཅིང་།
གཞན་ཡང་རི་ཕུག་ཏི་གཙུག་ལག་ཁང་ལ་གནམ་ཡོལ་ཁྱད་དུ་འཕགས་པ་དང་རྣམ་སྲས་མཆོད་པ་ལ་འགྲེམས་རྒྱུའི་རྒྱལ་པོ་ཆེན་པོ

རྣམ་ཐོས་སྲས་ཀྱི་ཟབ་སྐུ་སོགས་བཞེངས་ནས་སྦྱོར་འཇགས་གནང་། དེ་ལྟར་རྗེ་འདི་ཉིད་དཔལ་རི་བོ་དགེ་ལྡན་པའི་བསྟན་པ་ལ་ནི། ཇི་སྐད་དུ། རྗེ་བློ་བཟང་གྲགས་པའི་བསྟེན་པ་ལ། །མགོན་དེ་དང་དབྱེར་མེད་ཐམས་ཅད་མཁྱེན།
།རྗེ་བཙུན་བློ་བཟང་ཆོས་རྒྱན་ལ་གསོལ་བ་འདེབས། །ཞེས་དགེ་ལུགས་པ་ཐམས་ཅད་ཀྱིས་མགྲིན་གཅིག་ཏུ་བྱས་ཏེ་ད་ལྟའི་བར་དུ་གསོལ་བ་འདེབས་ཀྱིན་ཡོད་སྣང་བའི་ཕྱིར། ཇི་ལྟར་གསོལ་བ་འདེབས་པའི་ཚིག་དེ་ཡང་སྒྲོ་བཏགས་པ་ཙམ་མ་ཡིན་པར་དོན་དང་ལྡན་པ་ཞིག་ཡིན་པས་ཕྱོགས་དེར་བཀའ་དྲིན་ཆེ་བའི་ཚུལ་དེ་ཙམ་གྱིས་ཤེས་པར་ནུས་ཤིང་།
དེ་ལས་གཞན་པའི་བུ་སྟོན་ཐམས་ཅད་མཁྱེན་པའི་བསྟན་པ་ལ་ཡང་དངོས་དང་བརྒྱུད་ནས་བཀའ་དྲིན་མཆོག་ཏུ་ཆེའོ།
།དེ་ཡང་ཞྭ་ལུའི་མཁན་རབས་སྔ་ཕྱི་ཀུན་ཏུ་སྡོམ་རྒྱུན་ཁོ་ན་གལ་ཆེ་བར་གསུངས་པ་བཞིན། རྗེ་འདིའི་སོ་ཐར་བྱང་སེམས་གསང་སྔགས་ཀྱི་སྡོམ་པ་ཐམས་ཅད་དུ་བུ་སྟོན་ཐམས་ཅད་མཁྱེན་པ་ལས་བརྒྱུད་ཚུལ་རྣམ་དག་ཡོད་པར་བཞེད་དོ།
།རྗེ་འདི་ཉིད་ཆུ་ཕོ་རྟའི་ལོ་ལ་བུ་སྟོན་ཐམས་ཅད་མཁྱེན་པའི་རྒྱལ་ཚབ་ཏུ་བྱོན་ནས་ལྕགས་མོ་གླང་གི་ལོ་ཡན་བཀྲ་ཤིས་ལྷུན་པོ་དང་གདན་ས་ཉིས་འཛིན་གྱི་ཚུལ་དུ་སྐྱོང་བར་མཛད་པས་ཞྭ་ལུའི་ཁྲི་ཐོག་ཏུ་རང་ལོ་ཉི་ཤུ་བཞུགས་པ་ཡིན་ནོ།
།དེ་ནས་དགེ་བྱེད་ཅེས་པ་ཆུ་ཕོ་སྟག་གི་ལོ། །རྗེ་ཉིད་ཀྱི་དགུང་ལོ་བརྒྱ་ཕྲག་བརྒལ་བར་བཞུགས་པའི་ཚུལ་ཡང་ཡོད་མེད་ཀྱི་དེ་དག་དགོངས་པ་ཅན་དུ་ངེས་ཤིང་།
ལོ

རྩིས་དངོས་བསྟན་ལ་དགུང་ལོ་དགུ་བཅུ་གོ་གསུམ་བཞེས་པ། ལོ་དེའི་ནག་པ་ཟླ་པའི་ཚེས་བཅུ་གསུམ་གྱི་ཐོ་རངས་གཟིམས་ཁང་རྒྱལ་མཚན་མཐོན་པོར་གཟུགས་སྐུའི་ཉིན་བྱེད་གཞོན་ནུ་ནུབ་ཕྱོགས་བདེ་ལྡན་ཞིང་གི་མགོན་པོའི་ཐུགས་ཀར་བསྡུས་ནས་སླར་ཡང་མཆོག་གི་སྤྲུལ་པའི་ཟློས་གར་རྗེ་བཙུན་བློ་བཟང་ཡེ་ཤེས་ཀྱི་མཚན་དཔེའི་ཟླ་བ་གཞོན་ནུ་ཡུམ་གྱི་ཤར་རིའི་ཕྲག་པར་འཛེགས་སོ།
། ། །གདན་ས་ཉེར་གཉིས་པ་རྡོ་རྗེ་འཆང་རིན་ཆེན་བསོད་ནམས་མཆོག་གྲུབ་ཀྱི་རྣམ་ཐར་ལོ་རྒྱུས་གོང་དུ་སོང་།
རབ་བྱུང་བཅུ་གཅིག་པའི་དགེ་བྱེད་ཅེས་པ་ཆུ་ཕོ་སྟག་གི་ལོ་རྗེ་ཉིད་ཀྱི་དགུང་ལོ་དྲུག་ཅུ་རེ་གཅིག་པ་ཧོར་ཟླ་དང་པོའི་ཚེས་དྲུག་ལ་ཁྲི་ཐོག་ཏུ་ཕེབས།
གདན་སར་ལོ་ལྔང་བཅུ་བཞུགས་ནས་དགུང་ལོ་བདུན་ཅུ་བཞེས་པ་འགལ་བྱེད་ཅེས་པ་ལྕགས་མོ་ཕག་གི་ལོ་ལ་སྐུ་ཞང་མཁྱེན་བརྩེ་མཆོག་གྲུབ་ལ་གདན་ས་གཏད། དགུང་ལོ་བརྒྱད་ཅུ་པ་བློ་ངན་ཞེས་པ་ལྕགས་མོ་བྱའི་ལོ་ཧོར་ཟླ་བདུན་པའི་ཚེས་བཞི་ལ་སྐུ་མེ་ཏོག་འཐོར་བའི་ཚུལ་བསྟན་ཏོ།
། ༑ ། །གདན་ས་ཉེར་གསུམ་པ་སྐུ་ཞང་རིན་པོ་ཆེ་མཁྱེན་བརྩེའི་མཆོག་གྲུབ་དཔལ་བཟང་པོ་ནི།
རྣམ་ཐར་སོགས་འཁྲུངས་ལོའི་ངེས་ཚིག་ཡོད་པ་མ་མཐོང་ཡང་། ལྕེའི་གདུང་དྲི་མ་མེད་པ་ལས་སྐུ་འཁྲུངས། གཞོན་ནུ་ཉིད་ནས་མཁན་ཆེན་བསོད་ནམས་མཆོག་གྲུབ་ཀྱི་སྤྱན་སྔར་རབ་བྱུང་དང་། ཕྱིས་བསྙེན་རྫོགས་ཀྱང་དེ་ཉིད་ལ་མདད།
ཚུལ་ཁྲིམས

རྣམ་པར་དག་པ་དང་ཐུགས་ཞི་ཞིང་དུལ་བ་སོགས་སྨིན་པ་གསུམ་ཤས་ཆེ། སྡེ་སྣོད་དང་རྒྱུད་སྡེའི་དོན་ལ་མཁྱེན་རབ་ཀྱི་སྒོ་ཤིན་ཏུ་ཡངས། རབ་བྱུང་བཅུ་གཅིག་པའི་ལྕགས་མོ་ཕག་གི་ལོ་ལ་དཔལ་ཞྭ་ལུའི་ཁྲི་ཐོག་ཏུ་ཕེབས་ནས་ཆོས་འཁོར་རྒྱུན་རིང་བ་བསྐོར་རོ།
། ༑ ། །གདན་ས་ཉེར་བཞི་པ་པཎ་ཆེན་རིན་ཆེན་འཇམ་དཔལ་བསྟན་པའི་རྒྱལ་མཚན་དཔལ་བཟང་པོ་ནི། འཁྲུངས་ས་ཞྭ་ལུ་མོ་དབེན་གྱི་ཁང་ཆུབ་བ་བྱ་བར་སྐུ་འཁྲུངས་པ་ཡིན་ཟེར།
དགུང་ལོ་དགུ་ལ་མཁན་ཆེན་བསོད་ནམས་མཆོག་གྲུབ་ཀྱི་སྤྱན་སྔར་དགེ་ཚུལ་མཛད། ཉིད་ཀྱི་སྐུའི་གཅུང་པོ་འཇམ་དབྱངས་ཕུན་ཚོགས་དང་གཉིས་ཀའི་མཁན་ཆེན་གྱི་ཉེ་གནས་ཞུས་ཏེ་རྗེ་ཉིད་ནས་མཆོད་དཔོན་དང་གཟིམ་དཔོན་སྦྲག་མ་རྒྱུན་རིང་བ་གནང་།
དགུང་ལོ་ཉི་སུ་རྩ་ལྔ་ལ་དཔལ་རི་བོ་གྲུ་འཛིན་གྱི་ཕོ་བྲང་དམར་པོའི་བྱ་འདབས་ལྷ་ལྡན་ར་མོ་ཆེའི་སའི་ཆ། དགའ་ལྡན་ཁང་གསར་དུ་མཁན་ཆེན་ཐམས་ཅད་མཁྱེན་པ་རིན་ཆེན་བསོད་ནམས་མཆོག་གྲུབ་ཀྱིས་མཁན་སློབ་སྦྲགས་མ་མཛད་ཅིང་།
གསང་སྟོན་གསེར་མདོག་ཅན་མཁན་པོ་ཤཱཀྱ་དོན་གྲུབ། དུས་གོ་བརྗོད་པའི་སློབ་དཔོན་གོང་དཀར་བ་བླ་མ་དགེ་བའི་དབང་པོ།
ཞུ་བ་པོ་ནཱ་ལེནྡྲ་པ་གཉིས་ཁང་གོང་གི་བླ་མ་ཀུན་དགའ་བློ་གྲོས། གྲོགས་ལྡན་པ་དགེ་སློང་ཀུན་དགའ་ནོར་བུ་སྟེ། མཁན་སློབ་དགེ་འདུན་གྱི་དབུས་སུ་དགུན་ཟླ་དང་པོའི་ཡར་ངོའི་ཚེས་དྲུག་གི་ཕྱི་དྲོ་ཉི་མ་བཞི་ཆ་ལུས་པ་གྲིབ་ཚོད་སྐྱེས་བུ་གཉིས་ཀྱི་དུས་སུ་བསྙེན

རྫོགས་ཀྱི་སྡོམ་པ་བཞེས་མཁན་ཆེན་དེ་ཉིད་ཀྱི་དྲུང་དུ་མདོ་སྔགས་ཀྱི་ཆོལ་ཚུལ་བསམ་གྱིས་མི་ཁྱབ་པ་གསན་ཞིང་རྒྱལ་དབང་ལྔ་པ་རིན་པོ་ཆེས་བསྙེན་རྫོགས་བསྐྱར་བཞེས་སྐབས་དང་དགེ་ཡང་མཛད། གཞན་ཡང་བཅོ་བརྒྱད་ཆོས་རྗེ་མཁྱེན་རབ་བྱམས་པ་ངག་དབང་ལྷུན་གྲུབ།
ཕ་བོང་ཁ་པ་འཇམ་དབྱངས་གྲགས་པ། རིགས་འཛིན་གཏེར་བདག་གླིང་པ། དགེ་སློང་འཕྲིན་ལས་རྣམ་རྒྱལ། གོང་དཀར་པ་རིན་ཆེན་རྒྱ་མཚོ། སྒེར་པ་ཆོས་རྗེ་ངག་དབང་བསྟན་འཛིན་ཕུན་ཚོགས།
ངོར་སྒྲུབ་ཁང་བ་དཔལ་མཆོག་རྒྱལ་མཚན། ངོར་པ་མཁན་ཆེན་སངས་རྒྱས་ཕུན་ཚོགས། ས་སྐྱ་ཞབས་དྲུང་ཨ་མེས་ཀུན་དགའ་བསོད་ནམས་ཡབ་སྲས། གདོང་ཁྲི་ཆེན་བསོད་ནམས་བསྟན་འཛིན།
རིན་སྡིང་བླ་མ་ཀུན་དགའ་བྱམས་པ། བྱང་གླིང་པ་སྨོན་ལམ་ལྷུན་གྲུབ། ཁང་རྙིང་སློབ་དཔོན་མཁྱེན་རབ་བརྟན་པ། ཆེན་པོ་རིན་ཆེན་བཟང་པོ། ལོ་ཕུ་མཁན་ཆེན་ངག་དབང་བྱམས་པ་དཔལ་བཟང་། ཤེལ་དཀར་མཁན་པོ་བཀྲ་ཤིས་རྒྱ་མཚོ།
གནས་གསར་བ་འཇམ་དབྱངས་བསྟན་འཛིན་སོགས་བླ་མར་བསྟེན་ནས་གསན་བསམ་མཐར་ཕྱིན་པ་མཛད། མཁན་ཆེན་སྐུ་གཤེགས་ནས་འདར་སྟོད་གྲང་མོ་ཆེའི་གདན་སར་ཕེབས་ཏེ་སློབ་བཤད་ཀྱི་ཆོས་འཁོར་བསྐོར།
དེ་རྗེས་ཆོས་གྲྭ་ཆེན་པོ་དཔལ་ཞྭ་ལུ་གསེར་ཀང་གི་ཁྲི་ཐོག་ཏུ་ཕེབས་ནས་སྡེ་དང་གཏོང་གཞི་སོགས་ནེ་གནས་ཕྱག་མཛོད་རིན་ཆེན་ཆོས

འཕེལ་ལ་འཁུར་ཕོག །རྗེ་ཉིད་ནས་དབྱར་བཞུགས་འདར་དང་དགུན་པོ་ཞྭ་ལུར་བཞུགས་ཏེ་ཆོས་ལྡན་བཤད་སྒྲུབ་འབའ་ཞིག་མཛད་དེ་ལུག་གཉིས་ཀྱི་སྒོ་ནས་ཆོས་སྡེ་གཉིས་པོ་ཡར་འཕེལ་དུ་གྱུར་པས་ངེས་པར་འདི་ནི་བུ་སྟོན་ཐམས་ཅད་མཁྱེན་པའི་རྣམ་འཕྲུལ་ཁོ་ནའོ་ཟེར་ནས་ཐམས་ཅད་དད་ཅིང་མོས་པར་གྱུར།
ཐུགས་དམ་གྱི་གཙོ་བོ་རྡོ་རྗེ་འཇིགས་བྱེད་ལ་མཐུ་སྟོབས་དང་ནུས་པ་རྭ་ལོ་ཆེན་པོ་དང་ཚུལ་མཚུངས་པ་བྱུང་ཞིང་བརྒྱུད་འཛིན་སློབ་མ་ཡང་མཁན་ཆེན་བྱིས་པ་མཁས་བཙུན།
འབྲོག་ཁང་པ་གྲུབ་དབང་འཇམ་དཔལ་མཁྱེན་བརྩེ། ཆོས་རྗེ་སྨོན་ལམ་ལྷུན་གྲུབ། ཆེན་པོ་བསོད་ནམས་རྒྱ་མཚོ་སོགས་མང་དུ་བྱུང་ངོ་། །གསུང་རྩོམ་གྱི་རིས་ཕྱིས་སུ་མཐོང་བ་ལ།
མཁན་ཆེན་བསོད་ནམས་མཆོག་གྲུབ་ལ་བརྟེན་པའི་བླ་མ་མཆོད་པའི་ཆོ་ག་ཤིན་ཏུ་རྒྱས་པ། དེ་ཉིད་ཀྱི་བཀའ་འབུམ་དཀར་ཆག །གསན་ཡིག་གླེགས་ལམ་གྱི་ཐོག་མཐའ་ཚིགས་བཅད། གསང་འདུས་རིམ་ལྔའི་རྒྱན་གྱི་ཉམས་ལེན།
སེམས་ཉིད་ངལ་བསོའི་ཁྲིད་ཀྱི་རྣལ་འབྱོར། འཇིགས་བྱེད་ཀྱི་རཱ་ཁྲིད་འཆང་ཐབས། འཇིགས་བྱེད་དཔའ་བོ་གཅིག་པའི་སྒྲུབ་ཐབས། རྗེ་བཙུན་སེངྒེ་སྒྲ་ལ་བརྟེན་པའི་གདོན་གྲོལ་གྱི་ཆོ་ག་བུ་སྟོན་གྱི་ཕྱག་བཞེས་གཙང་མ།
མ་ཧེ་སྐད་གཏོང་བའི་ལྷ་འདྲེ་ལ་སྐད་གཏོང་ལུགས་དང་དམ་ཅན་ཆོས་ཀྱི་རྒྱལ་པོ་ལ་བཞེས་སྒྲ་འབུལ་ཚུལ་སོགས་འདུག་གོ། དེ་ལྟར་བསྟན་འགྲོའི་དོན་རྒྱ་ཆེར་མཛད་ནས་རབ་བྱུང་བཅུ་གཉིས་པའི་རྒྱལ་བ་ཞེས་པ་ཤིང་པོ་རྟའི་ལོ།
།ཧོར་ཟླ་བཞི་བའི་ཚེས་བཅོ་བརྒྱད་ལ་སྐུ་གཤེགས། གདུང་ཡིད་བཞིན

གྱི་ནོར་བུ་བཞུགས་པའི་དངུལ་གྱི་མཆོད་རྟེན་ཐོག་ཚད་མ་དང་། གསེར་ཟངས་ལས་གྲུབ་པའི་གཟིམས་ལམ་སྐུ་འདྲ་སྐུ་ཚད་དང་མཉམ་པ་ངོ་མཚར་བ་རྣམས་འཕྲིན་ལས་པ་ཆེན་པོ་ཕྱག་མཛོད་རིན་པོ་ཆེ་ཆོས་འཕེལ་གྱི་སྒོ་གསུམ་འབད་པ་དུ་མས་རྒྱུ་ཡོན་སྤྱན།
ཤིང་ལུག་ཧོར་ཟླ་གསུམ་པའི་ཚེས་བཅོ་ལྔ་ནས་མ་སྤྲེ་ཟླ་བ་གཉིས་པའི་ཚེས་བཅོ་ལྔའི་བར་བལ་པོའི་བཟོ་བོ་བྷ་རི་རཾ། ཀིཾ་སེ་རཾ། དྷ་ན་མུ་པ་རི་དང་བཅས་པ་བཞེས་བཞེངས་ཏེ་དེ་དག་ལ་ཡོན་རྗོད་དང་།
རབ་གནས་དགའ་སྟོན་ཕུན་སུམ་ཚོགས་པ་བསྒྲུབ་ནས་ཞྭ་ལུའི་དངུལ་གདུང་ལྷ་ཁང་དུ་བཞུགས་སུ་གསོལ། དེ་དང་འདྲ་བའི་གདུང་རྟེན་རྣམས་དང་། འབུམ་རྒྱས་འབྲིང་བསྡུས་གསུམ་གྱི་གསུང་རབ་གླེགས་བམ་དང་བཅས་པ་འདར་སྟོད་གྲང་མོ་ཆེར་བཞེངས་སོ།
། ། །གདན་ས་ཉེར་དྲུག་པ་མཁན་ཆེན་རིན་ཆེན་བྱམས་པ་མཁས་བཙུན་ནི། ཉང་སྟོད་འབྲེང་རྩེའི་ས་ཆར་སོག་ལྷུན་གྲུབ་གླིང་པ་ཞེས་བྱའི་སྡེ་དཔོན་ཞིག་གི་སྲས་སུ་སྐུ་འཁྲུངས།
དཔལ་འཁོར་ཆོས་སྡེ་རིན་སྡིངས་གྲྭ་ཚང་གི་གྲྭ་པ་མཛད་ནས་ཆོས་སྡེ་རིན་སྡིངས་པ་རིན་ཆེན་བྱམས་པ་ཀུན་དགའ་དཔལ་བཟང་པོའི་སྤྱན་སྔར་རབ་བྱུང་དང་དགེ་ཚུལ་གྱི་སྡོམ་པ་བཞེས།
ཕྱིས་མཁན་ཆེན་རིན་ཆེན་འཇམ་དཔལ་གྱི་དྲུང་དུ་བསྙེན་པར་རྫོགས། མཁན་ཆེན་དེ་ཉིད་དང་གཞན་ཡང་བླ་ཆེན་བསོད་ནམས་རྒྱ་མཚོ་སོགས་ལས་བུ་ལུགས་ཀྱི་ཆོས་བཀའ་རྣམས་རིམ་གྱིས་གནས།
རབ་བྱུང་བཅུ་གཉིས་པའི་མྱོས

བྱེད་ཅེས་པ་ཤིང་མོ་ལུག་གི་ལོ་དཔལ་ཞྭ་ལུའི་ཁྲི་ཐོག་ཏུ་ཕེབས་ནས་འཆད་ཉན་རྒྱ་ཆེར་མཛད་པའི་མཏར། ས་མོ་ཕག་གི་སྐུ་གཤེགས། གདུང་བཞུགས་པའི་ཙནྡན་གྱི་མཆོད་རྟེན་བྲེ་ཡན་ཆད་དངུལ་ལས་གྲུབ་པ་དང་གཟིམས་མལ་སྐུ་འདྲ་བཅས་ཕྱག་མཛོད་དཔོན་པོ་རིན་ཆེན་བསྟན་པ་དར་རྒྱས་ཀྱིས་རི་ཕུག་ཏུ་བཞེས་སོ།
། ༑ ། །གདན་ས་ཉེར་བདུན་པ་པཎ་ཆེན་མཆོག་གི་སྤྲུལ་པའི་སྐུ་རྗེ་བཙུན་བློ་བཟང་ཡེ་ཤེས་དཔལ་བཟང་པོའི་མཚན་གྱིས་སྐྱོང་བར་མཛད་པས།
རྗེ་འདི་ཉིད་ཐོབ་རྒྱལ་བྲུལ་ཚང་དུ་ཡབ་ཞབས་དྲུང་བསོད་ནམས་དབང་གྲགས་དང་། ཡུམ་ཚེ་བརྟན་བུ་ཁྲིད་གཉིས་ཀྱི་སྲས་སུ་རབ་བྱུང་བཅུ་གཅིག་པའི་ཆུ་མོ་ཡོས་ཀྱི་ལ།
།གྲོ་ཞུན་ཟླ་བའི་ཚེས་བཅོ་ལྔ་ལ་ངོ་མཚར་བའི་ལྟས་དུ་མ་དང་ཆབས་ཅིག་ཏུ་སྐུ་བལྟམས། འཁྲུངས་ནས་རིང་པོར་མ་ལོན་པར་གསུང་ངག་གནང་བ་དང་མཛད་སྤྱོད་ཀྱངཐ་མལ་པའི་སྤྱོད་ཡུལ་ལས་འདས་པ་ཞིག་བྱུང་ཞིང་བཀྲ་ཤིས་ལྷུན་པོ་ནས་རྗེ་བློ་བཟང་ཆོས་ཀྱི་རྒྱལ་མཚན་གྱི་སྐུ་སྐྱེ་འཁྲུལ་མེད་དུ་ངོས་འཛིན་གནང་།
དགུང་ལོ་ལྔ་ལ་བླ་བྲང་ཆེན་པོར་གདན་དྲངས་ཤིང་སྐུ་གོང་མའི་ཆོས་ཀྱི་རྒྱལ་ཐབས་སུ་དབང་བསྐུར།
དགུང་ལོ་བརྒྱད་ལ་དབུས་ཕྱོགསསུ་ཕེབས་ནས་རྒྱལ་དབང་ལྔ་པ་ཆེན་པོའི་ཞབས་དྲུང་དུ་དགེ་ཚུལ་གྱི་སྡོམ་པ་བཞེས།་ཡོངས་འཛིན་བསོད་ནམས་གྲགས་པ་དང་། བློ་བཟང་དོན་གྲུབ་སོགས་བསྟེན་ནས་རིམ་གྱིས་ཐུགས་གཉེར་གསན་སྦྱོང་ལ་འགྲུས་པར་མཛད།
དགུང་ལོ་ཉེར་གཉིས་པ་ལ་རྡོ་རྗེ་འཛིན་པ

དཀོན་མཆོག་རྒྱལ་མཚན་དཔལ་བཟང་པོས་མཁན་སློབ་ཟུང་འབྲེལ་མཛད་དེ་བསྙེན་རྫོགས་ཀྱི་སྡོམ་པ་བཞེས། འདུལ་བའི་གཞུང་མང་པོ་ཐུགས་ལ་བཟུངས་ནས་ཡོངས་འཛིན་རྣམས་ཀྱི་སྤྱན་སྔར་དཀའ་གནད་ལ་དྲི་གཏུགས་ཞིབ་པོ་མཛད་ཅིང་འདུལ་བའི་བཅས་མཚམས་མཐའ་དག་ཕྱག་ལེན་ལ་ཐེབས་པར་མཛད་པས་འཕགས་པ་ཉེ་བར་འཁོར་སླར་བྱོན་པ་ལྟ་བུར་གྱུར།
མཁས་བཙུན་བཟང་པོའི་ཡོན་ཏ་ན་གྱི་ཐུགས་རྒྱུད་ཕྱུག་ཀྱང་མཁས་པའི་སྙེམས་དང་བྲལ་ཞིང་རྟག་ཏུ་དམན་ཆ་འཛིན་པ་གཙོ་བོར་མཛད་དེ།
ཤར་ཕྱོགས་གོང་མ་ཆེན་པོས་རྒྱ་ནག་གི་ཡུལ་དུ་སྤྱན་འདྲེན་པར་བརྩམས་ཤིང་གཞུང་ས་མཆོད་ཡོན་ནས་ཀྱང་ཕེབས་དགོས་པའི་ཞུ་ནན་ཕུལ་རུང་ངེད་ལ་རྒྱལ་པོའི་དགོངས་པ་ཁེངས་པའི་ལུང་རྟོགས་ཀྱི་ཡོན་ཏན་མེད་གསུང་འབྱོན་དུ་མ་བཞེད།
དེ་བཞིན་དུ་བོད་འདིར་རྒྱལ་པོ་འགའ་ཞིག་གིས་རྗེ་ཉིད་ལ་བཀུར་བཟོས་ཆེ་བ་བྱས་ཀྱང་རློམ་ཞེན་མི་མཛད། འགའ་ཞིག་གིས་ལོག་པར་འཁུ་ཡང་འཁོན་འཛིན་མི་མཛད་པར་རི་བཙུགས་པ་བཞིན་དུ་བཞུགས་པས་སླར་འཕྲིན་ལས་ཇེ་རྒྱས་སུ་གྱུར།
བཀའ་གདམས་པའི་སྐུ་མཆེད་གསུམ་གྱི་རྣམ་ཐར་འབའ་ཞིག་ལྷུར་མཛད་དེ། རྟེན་གསུམ་བཞེངས་པ།
དགེ་འདུན་ལ་བསྙེན་བཀུར་བ། ཆོས་འཆད་པ་ཁོ་ན་མ་གཏོགས་གཞན་གྱི་ངོ་སྲུང་དང་། སྐུ་རྩེད་འཕྱར་གཡེང་གི་རྣམ་པ་གཏན་མི་མཛད་པར་གྲགས། སྐུ་གོང་མ་པཎ་ཆེན་བློ་བཟང་ཆོས་ཀྱི་རྒྱལ་མཚན་དེ་ཉིད་ཞྭ་ལུའི་ཁྲི་ཐོག་ཏུ་ཕེབས་ནས

དངོས་བརྒྱུད་དུ་མས་བཀའ་དྲིན་ཆེ་བ་ལྟར། རྗེ་འདི་ཉིད་ཀྱང་ཀུན་མཁྱེན་བུའི་གདན་སར་གདན་འདྲེན་ཞུ་ཐུབ་པ་ཞིག་བྱུང་ན་མཆོག་དང་། དེ་མིན་དགོན་པའི་ཞལ་འཛིན་གནང་བ་ཞིག་མ་བྱུང་བའི་ཐབས་མེད་ཚུལ་ཞྭ་ལུ་པའི་བླ་མའི་ས་སྣེ་ཀུན་བློ་མཐུན་བསམ་རྩེ་གཅིག་བསྒྲིལ་གྱིས་གསོལ་བ་འདེབས་པར་ཆེན་སློབ་རྣམས་བྱན་ལས་མི་ཡོང་གསུངས་ནས་ཞལ་བཞེས་མ་མཛད།
སླར་ཡར་ཞྭ་ལུ་རི་མཐིལ་གྱི་དགེ་འདུན་ཚོགས་ཆེན་ཡོངས་རྫོགས་བཀྲ་ཤིས་ལྷུན་པོར་ཞབས་བཏེག་ནས་གསོལ་འདེབས་སུ་བྱོན་པས།
རྗེ་ཉིད་ཀྱི་མཇལ་ཕྱག་ཐོག་བཀའ་ལུང་ལ། ཁྱེད་ཞྭ་ལུ་པ་རྣམས་ཆོས་སྡེ་གཞན་དང་མི་འདྲ་པས། བུ་སྟོན་ཐམས་ཅད་མཁྱེན་པའི་བཞེད་སྲོལ་རྒྱུད་སྡེའི་ཕྱག་ལེན་རྣམས་ཞིབ་རྒྱས་ཆེ་ཞིང་སྔོན་དུས་ནས་བསྟན་པའི་འབྱུང་ཁུངས་ཡིན་པར་མ་ཟད་དུས་དེང་སང་ཡང་མཁན་ཆེན་རྒྱལ་བའི་དབང་པོ་དེ་ཉིད་ཀྱི་རྩ་བའི་བླ་མ་ཁྱབ་བདག་ཞྭ་ལུ་པ་རིན་ཆེན་བསོད་ནམས་མཆོག་གྲུབ་སོགས་ཀྱི་བཀའ་དྲིན་ལ་བརྟེན།
ཆོས་རྒྱུན་ཉམས་ཆག་ཏུ་མ་གྱུར་པ་གདན་ས་འགངས་ཆེན་པོ་ཡོད་འདུག་ནའང་། ངེད་ད་ཆ་ལང་ཚོ་ཡོལ། ཁམས་ཀྱི་བདེ་དོག་ཆེས་པས། ངེད་རང་ངོ་བོས་གདན་ས་དེར་འཆད་ཉན་གྱི་རྒྱུན་སྐྱོང་བ་སོགས་བྱེད་མི་ཐུབ་པར་མིང་ཙམ་གྱིས་སྐྱོང་ཁུལ་བྱས་པ་ལ་དགེ་མཚན་མི་འདུག་སྟེ།
འོན་ཀྱང་ད་རེས་དགེ་འདུན་རྣམས་ཀྱི་གསུང་གཅོག་མ་ཕོད་པས་རེ་ཞིག་ད་ཀ་བྱེད་དོ་གསུང་ནས་དགྱེས་བཞིན་དུ་ཞལ་གྱི་བཞེས་སོ།
།རྗེ་ཉིད་ཀྱི་དགུང་ལོ་ལྔ་བཅུ་ང་བརྒྱད་པ་རབ་བྱུང་གཉིས་པའི་ཀུན

ལྡན་ཞེས་པ་ལྕགས་ཕོ་བྱི་བའི་ལོ། ཆུ་སྟོད་ཟླ་བའི་ཉི་སུ་གཅིག་ལ་ཞྭ་ལུ་རི་མཐིལ་གྱི་སེངྒེའི་ཁྲི་ལ་ཞབས་ཀྱི་པདྨ་བཀོད་རྒྱུའི་དགོངས་བཞེད་གྲུབ་ཀྱང་འཕྲལ་སྐུའི་འཚོ་སྐྱོང་དང་སྦྲགས་པའི་བཅད་རྒྱ་གནང་དགོས་བྱུང་པས།
༸བླ་བྲང་རྩིས་བཞེས་སུ་བཀའ་ཆེན་དར་རྒྱས་ཆོས་འཕེལ་གཏོང་བ་མཛད་ཅིང་སླར་གདན་སར་ཕེབས་རྒྱུའི་ཞལ་བཞེས་དང་བཅས་རི་མཐིལ་གྱི་དགེ་འདུན་རྣམས་ལ་མང་འགྱེད་སོགས་སྩལ། དེ་སྐབས་ཞྭ་ལུ་སོགས་སུ་རྗེ་ཉིད་ཆིབས་བསྒྱུར་ཡོང་རེས་གྲྭ་བསྒྲིགས་ཀྱི་འུར་ལངས་ནས་ཕྱོགས་ནས་མི་མང་པོ་འདུས་པ་རྣམས་ལ་རི་ཕུག་ཏུ་བུམ་ཆུ་ཞལ་འབྱེད་བཏང་པས་དེ་ཉིན་བཀྲ་ཤིས་ལྷུན་པོ་ནས་རི་ཕུག་བར་ལ་འཇའ་ཏལ་གྱི་ཟུག་པ་སོགས་ངོ་མཚར་བའི་ལྟས་བྱུང་ཞེས་གྲགས།
དེ་ལྟར་གདན་སའི་ཞལ་འཛིན་གནང་ནས་ཞྭ་ལུ་པའི་བསྟན་པ་ལ་དངོས་བརྒྱུད་དུ་མ་ནས་ཕན་པའི་དགོངས་པ་མཛད་པ་ཞིག་སྟེ། ལས་བྱེད་རྣམས་ལའང་དགོན་པའི་སྒྲིགས་བཀོད་སོགས་ཡང་དག་བྱེད་དགོས་པའི་བཀའ་ལུང་ཁུར་ལྕི་བའི་ཕྱག་དམ་གནང་།
དེ་ལྟ་བུའི་ཚུལ་གྱིས་བསྟན་འགྲོའི་དོན་དུ་གྱུར་པའི་རྣམ་པར་ཐར་པ་རེ་རེ་ནས་བརྗོད་ཀྱིས་མི་ལང་ཞིང་དགུང་ལོ་དོན་ལྔ་ལ་ཕེབས་པ་མེ་མོ་སྦྲུལ་གྱི་ལོ།
གདུང་བྱ་རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར་རེ་ཞིག་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བརྟུལ་ལོ། ། ། །གདན་ས་ཉེར་བརྒྱད་པ་མཁན་ཆེན་ངག་དབང་ཡོན་ཏན་འབྱུང་གནས

དཔལ་བཟང་པོ་ལ་རྣམ་ཐར་སོགས་ཡོད་པ་མ་མཐོང་ཡང་། སྒྲ་སྙན་དངགས་སོགས་རིག་གནས་ལ་མཁྱེན་པ་རྒྱས་ཤིང་། རྒྱལ་དབང་བསྐལ་བཟང་རྒྱ་མཚོའི་ཞབས་འབྲིང་དུ་བཞུགས་ནས། དེ་ཉིད་ལ་དབྱངས་ཅན་སྒྲ་མདོ་སོགས་ཀྱི་སྒྲིའི་རི་མོ་རྣམས་ཀྱང་ཞིབ་པར་ཕུལ།
གཞན་ཡང་བློ་གསལ་དོན་གཉེར་ཅན་དུ་མ་ལ་ཐ་སྙད་གཙུག་ལག་གི་གཞུང་ལུགས་འཆད་ཅིང་སྤེལ་བ་སོགས་མཁས་པ་མགུ་བ་བསྐྱེད་པའི་མཛད་པ་འབའ་ཞིག་བསྟན། ཞྭ་ལུའི་ཁྲི་ཐོག་ཏུ་ཕེབས་ནས་གསུང་ཆོས་གནང་བ་སོགས་མ་བྱུང་ན་ཡང་ཞྭ་ལུ་པའི་བསྟན་དོན་ལ་རྒྱར་དགོངས་དགོན་མ་ལག་མཆོད་གཞིས་དང་བཅས་པའི་གཏན་ཚིགས་ཤེ་བམ་ཆེན་མོར་གྲགས་པ་སོགས་བརྩམས་ནས་རྒྱལ་དབང་བསྐལ་བཟང་རྒྱ་མཚོ་མཆོད་ཡོན་ལ་ཕྱག་དམ་གྱིས་གནོན་པར་ཞུས།
གཏན་ཚིགས་དེ་ཉིད་བཙན་ཆ་ཆེ་བའི་ཞྭ་ལུ་པའི་ལྷ་སྡེ་མི་སྡེ་ཐམས་ཅད་ད་ལྟའི་བར་བཟོས་བདེ་བ་སོགས་བྱུང་ཞིང་ཕྱིས་ཀྱི་མཁན་པོ་ལ་བལྟོས་ཏེ་འདི་ཉིད་བཀའ་དྲིན་ཆེ་བའི་གནས་དམཔའོ།
། ༑ ། །གདན་ས་ཉེར་དགུ་པ་མཁན་ཆེན་ཐུའུ་བཀན་པ་བློ་བཟང་ཆོས་ཀྱི་ཉི་མ་དེ་ཉིད་ནི། འཁྲུངས་ཡུལ་མདོ་སྨད་ཀྱི་ས་ཆ་ཨ་མདོ་ཕོ་རོད་ཀྱི་ཕུན་ཚོགས་ལུང་པར་གྲགས་པའི་ནང་ཚན་ནོར་དུ་ཐང་ཞེས་པའི་ཡུལ་ཁྱིམ་དུ་ཡབ་བྲ་སྟི་དཔང་སྐྱབས་རྒྱལ་དང་།
ཡུམ་ཆོས་འཚོ་སྐྱིད་ཅེས་བྱ་བ་གཉིས་ཀྱི་སྲས་སུ་རབ་བྱུང་ཉི་མའི་མེ་སྦྲུལ་ཧོར་ཟླ་བཅུ་གཅིག་པའི་ཚེས་བདུན་ལ་སྐུ་བལྟམས།

ཞག་འགའ་ཞིག་ནས་བྲ་སྟི་དགོན་པའི་ཆོས་སྐྱོང་སྐུ་ཕེབས་ཀྱི་སར་ཡུམ་གྱི་ལྷ་མཇལ་དུ་ཁྱེར་བས་ཆོས་སྐྱོང་གི་དར་མཚོན་སྣ་ལྔ་ཞིག་ཕྱག་ཏུ་ཐོགས་ནས་ཡུམ་གྱི་མཇལ་སྐབས་བཅུ་ཆུང་པང?དཔང་དུ་བཟུང་ཡོད་པ་ལ་དར་ཚོན་སྣ་ལྔ་དེ་ཉིད་ཀྱིས་དཀྲིས་ནས་བུ་ཆུང་འདི་ལ་གཙང་སྦྲ་གལ་ཆེ་ཚུལ་ནན་ཏན་གནང་།
བྱིས་པའི་དུས་དེར་ཁྱིམ་དུ་མི་བཞུགས་པ་དགོན་པའི་ཕྱོགས་སུ་ཡང་ཡང་བྲོས་པས། སྐབས་འགར་ཡབ་ཀྱིས་རྟ་བཞོན་པའི་པང་དུ་ཐོགས་ཏེ་དགོན་པར་ཁྱེར་ནས་ཞབ་ཤས་རེ་སྡོད་དགོས་པ་བྱུང་།
ལན་གཅིག་དགོན་པར་ཕྱིན་པའི་ལམ་དུ་གླུ་མང་པོ་ཞིག་ལེན་གྱིན་འདུན་པ་ཡབ་ཀྱི་ཅི་ཟེར་ཉན་པས། དགོན་པ་ཁྲ་ཁྲར་འགྲོ་རྒྱུ་ཡིན།
དེ་ན་གྲྭ་པ་མང་པོ་ཡོད། རྒྱ་གླིང་བུས་པ་སིང་སིང་བྱེད། དུང་དཀར་བུས་པ་འུར་འུར་བྱེད། རྔ་སྦུབ་བརྡུངས་བ་ཆེམ་ཆེམ་བྱེད། ང་རང་ཁྲིལ་སྐྱིལ་ཀྲུང་བྱས། དགེ་འདུན་མང་པོ་ལ་མེ་ཏོག་གཏོར།
ད་ཡིས་ཨམ་རིང་བ་བཤད་རྒྱུ་ཡིན། ཞེས་ཟེར་གྱིན་འདུག་ཅི་ཡིན་སྙམ་ཐེ་ཚོམ་དུ་གྱུར་ཏེ་ཨ་ཁུ་ཞབས་དྲུང་པ་བཤད་པས། ལམ་རིམ་བཤད་རྒྱུ་ཡིན་ཟེར་འདོད་པ་འདུག་ཀྱང་ཚིག་དག་པོ་མ་ཐོན་པར་ཨམ་རིང་བྱས་པ་རེད་ཟེར་སྐད།
དེར་གྲྭ་པ་ཞིག་གིས་འོ་ན་ཁྱོད་རང་གིས་ཨམ་རིང་ཤོད་དང་ངེད་ཚོ་ད་ཉན་གྱི་བྱས་པས། ནམ་མཁའ་ལ་མཛུབ་མོ་ཀྱེར་ནས་ལྷ་མི་ཟེར། ས་ལ་མཛུབ་མོ་བཙུགས་ནས་ཁྱི་ཕག་ཟེར། བར་སྣང་ལ་ལག་པ་ཡུག་ཡུག་བྱེད་ཅིང་ནག་པོ་དཀར་པོ་ཟེར།

ལག་པ་མཉམ་གཞག་བྱས་ནས། བླ་མ་སྐྱབས་སུ་མཆིའོ། །སངས་རྒྱས་ལ་སྐྱབས་སུ་མཆིའོ། ཆོས་ལ་སྐྱབས་སུ་མཆིའོ། དགེ་འདུན་ལ་སྐྱབས་སུ་མཆིའོ་ཟེར་ནས་མགོ་ཧྲིལ་གྱིས་བཏུམས་ནས་སྡོད་ཀྱིན་གདའ་སྐད། དེར་དགེ་བཤེས་ཤིག་འདུག་པ་དེ་ན་རེ།
བདེ་འགྲོ་དང་ངན་འགྲོ་གང་དུ་སྐྱེ་བ་དཀར་ནག་གི་ལས་ལ་རག་པས། དཀོན་མཆོག་ལ་སྐྱབས་འགྲོ་དགོས་ཟེར་རྒྱུར་འདུག བྱིས་པ་འདི་རང་དགའ་བ་གལ་ཡིན་ཟེར་ནས་ཕྱག་བཙལ་པས་གཞན་དག་ཀྱང་དེ་ལྟར་བྱེད་དོ།
།དེ་ལྟ་བུའི་བརྡ་ཆོས་གསུང་བ་སོགས་མཛད་པས། ཐུའུ་བཀན་ངག་དབང་ཆོས་ཀྱི་རྒྱ་མཚོའི་སྐུ་སྐྱེ་ཡིན་པར་ཤེས་ཏེ་དགུང་ལོ་དྲུག་ལ་ཨ་མདོ་དགོན་ལུང་ནས་གདན་དྲངས། ཞལ་སྔ་ནས་ངག་དབང་དགེ་ལེགས་རྒྱ་མཚོ་ལ་དགེ་བསྙེན་གྱི་སྡོམ་པ་ཞུས།
ཡི་གེ་འབྲི་ཀློག་སོགས་ཀྱང་བརྡ་བསྟན་པ་ཙམ་གྱིས་མཁྱེན་ཚུལ་བསྟེན། བླ་བྲང་དུ་སྐུ་གོང་མའི་སྐུ་ཆས་ཉག་ཇེ་ཕྲར་གྱུར་པས། གསོལ་བ་ན་བཟའ་སོགས་ཀྱང་ངན་ངོན་ཙམ་ལས་མེད་པའི་ཁར་ཞབས་འབྲིང་པ་དག་ནས་སྐུ་སྐྱེའི་རིགས་ཆུང་དུས་གཅེས་ལ་ང་ལ་བཏང་ན་ནོར་ཉན་མི་ཡོང་ཟེར་ཚ་ཇུན་ཆེ་བ་བྱས་ཀྱང་དྲིན་བཟོ་ཁོ་ན་མཛད།་དགུང་ལོ་བཅུ་གཅིག་པ་ལ་སུམ་པ་མཁན་པོ་ཡེ་ཤེས་དཔལ་འབྱོར་བའི་དྲུང་དུ་རབ་བྱུང་མཛད་ནས་དགོང་ལུང་བྱམས་པ་གླིང་དུ་མཚན་ཉིད་ཀྱི་སློབ་གཉེར་ལ་ཞུགས།
དེ་རྗེས་ལྕང་སྐྱ་རོལ་པའི་རྡོ་རྗེ་དང་མཇལ་ཞིང་དགྱེས་ཚོར་ཆེན་པོ་དང་བཅས་དགེ་ཚུལ་གྱི་སྡོམ་པ་རང་སྩལ།
ལོ་ཕྱི་མ་ཆོ་འཕྲུལ་ཟླ་བའི་སྨོན་ལམ་གྱི

དུས་དགོན་ལུང་ཚོགས་ཆེན་ལ་སྐྱེས་རབས་སོ་བཞི་པའི་བཤད་པ་མཛད་ནས་ཆོས་འཁོར་བསྐོར་པས་དེར་འཁོད་པ་རྣམས་མི་ཕྱེད་པའི་དད་པ་ཐོབ། དགུང་ལོ་བཅུ་དགུ་པ་ལ་དབུས་གཙང་གི་ཡུལ་གྲུར་ཕྱག་ཕེབས་ནས་ཐོག་མར་རྒྱལ་དབང་བསྐལ་བཟང་རྒྱ་མཚོ་དང་མཇལ་ཞིང་འབྲས་སྤུངས་སྒོ་མང་གྲྭ་ཚང་དུ་མདོ་ཕྱོགས་ཀྱི་སློབ་གཉེར་རྣམས་རིམ་གྱིས་མཛད།
དེའི་ཚེ་འཇམ་དབྱངས་བཞད་སྤྲུལ་དཀོན་མཆོག་འཇིགས་མེད་དབང་པོས་དགེ་རྒན་མཛད།
སྒོ་མང་གི་ཆོས་གྲྭར་སྤྲུལ་སྐུ་ཚ་གྲའི་གྲས་ལ་ཡང་མི་བཞུགས་པར་གྲྭ་རྐྱང་སྙོམས་ཆུང་གི་འཛིན་ཚུལ་ཤ་སྟག་གནང་། ཕུར་བུ་ལྕོག་ཏུ་རྗེ་ངག་དབང་བྱམས་པའི་དྲུང་ནས་ལམ་རིམ་སོགས་གསན་པས་ཐུགས་རྒྱུད་ལ་ཁུལ་ཆེ་བ་བྱུང་སྟེ་སྔ་ཕྱིར་རྗེ་འདི་ལ་མདོ་སྔགས་ཀྱི་ཆོས་བཀའ་མང་བ་གསན།
དགུང་ལོ་ཉེར་གཅིག་པ་ས་མོ་གླང་གི་ལོ། ས་ག་ཟླ་བའི་ཚེས་བཅོ་ལྔའི་ཉིན་ཐུབ་དབང་གཉིས་པ་ངག་དབང་བྱམས་པ་ལས་བསྙེན་རྫོགས་ཀྱི་སྡོམ་པ་ཡང་དག་པ་བཞེས།
དེ་ལོ་ལྕང་སྐྱ་རྡོ་རྗེ་འཆང་ཡང་རྒྱ་ནག་ནས་བོད་དུ་ཕེབས་པས། དེ་དང་སྟག་ཕུ་རིན་པོ་ཆེ་སོགས་ལས་ཟབ་ཆོས་མང་བ་གསན་ཞིང་། ལྷག་པར་སྟག་ཕུ་རྗེའི་དྲུང་དུ་ནཱ་རོ་མཁའ་སྤྱོད་མའི་ཆོས་སྐོར་ཞུ་བར་བརྩམས་པ་ན་བེ་བུམ་དང་བྲིས་སྐུ་སོགས་ཀྱང་རང་བསྒྲིགས་སུ་འབུལ་མཁན་བྱུང་།
འབྲས་སྤུངས་སུ་བཞུགས་སྐབས་ས་སྐྱ་ནས་འོང་ཟེར་བའི་མི་ནག་པོ་ཞིག་གིས་ས་སྐྱ་ནས་ཁམས་པ་བླ་མས་ཁྱེད་ལ་བསྐུར་བྱུང་ཟེར་ནས་པོ་ཏི་ཞིག་སྤྲད

བྱུང་བ་ཞལ་ཕྱེ་ནས་བལྟས་པས། མང་ཐོས་ཀླུ་སྒྲུབ་རྒྱ་མཚོས་མཛད་པའི་གསུང་ངག་སློབ་བཤད་ཀྱི་དཔེ་ཡིན་པར་འདུག །མི་དེ་ཡང་གར་སོང་ཆ་མེད་པ་ཞིག་བྱུང་སྟེ་ས་སྐྱའི་ཆོས་སྐྱོང་གི་སྤྲུལ་པར་གླེང་།
ཚུལ་དེ་ནི་རྗེ་འདི་ཉིད་ཚར་ཆེན་ཆོས་ཀྱི་རྒྱལ་པོའི་ཐུགས་སྲས་ཀུན་མཁྱེན་ཀླུ་སྒྲུབ་རྒྱ་མཚོའི་སྐུ་འཕྲེང་ཡིན་པས་དེའི་བརྡ་ཆོས་ཤིག་ཏུ་ངེས་སོ། །དེ་ནས་གཞུང་ས་ཆེན་པོས་དཔལ་ཞྭ་ལུ་གསར་ཁང་གི་ཁྲི་ཐོག་ཏུ་ཕེབས་དགོས་པའི་བཀའ་རྒྱ་གནང་བས།
མི་ནུས་པའི་རྒྱུ་མཚན་གནང་རྩིས་ལ། རྗེ་ལྕང་སྐྱ་རིན་པོ་ཆེས། སྙིགས་དུས་ཀྱི་རྒྱལ་བ་གཉིས་པ་ཀུན་མཁྱེན་བུ་སྟོན་རིན་པོ་ཆེའི་གདན་ས་བསྐྱང་རྒྱུ་བྱུང་བ་སྐལ་བ་བཟང་ཞིང་།
རྟེན་འབྲེལ་གྱི་གནད་ཀྱང་ཆེ་བས་ཕྱིན་པ་འགབ་གསུང་པས་གཙང་དུ་དེའང་རྗེ་ཉིད་ཀྱི་དགུང་ལོ་ཉེར་གསུམ་པ་རབ་བྱུང་བཅུ་གསུམ་པའི་ལྕགས་མོ་ཡོས་ཀྱི་ལོ། །གཟའ་ཚེས་ཕུན་སུམ་ཚོགས་པའི་ཉིན་ཁམས་གསུམ་ཆོས་ཀྱི་རྒྱལ་པོ་བུ་སྟོན་རིན་ཆེན་གྲུབ་ཀྱི་སེངྒེའི་ཁྲི་འཕང་མཐོན་པོར་ཞབས་སེན་ཉེ་བར་བཀོད།
དེའི་ཚེ་གཞུང་ས་ཆེན་པོ་ནས་ཁྲི་སྟོན་རྒྱ་ཆེ་བ་དང་། བཀྲ་ཤིས་ལྷུན་པོ་ནས་ཀྱང་ཚོང་འདུས་སྡེ་པ་ཆེད་མངགས་ཀྱིས་འདུས་ཚོགས་སུ་མང་འགྱེད།
རྗེ་ཉིད་ལ་ཁྲི་འབུལ་སོགས་མཛད། འདི་ལོ་མ་ཧེའི་མཆོད་པའི་ལོ་ཡིན་པས། བཀའ

ལས་། མ་ཧེའི་མཆོད་པའི་སྐབས་སྔོན་གྱི་དུས་སུ་གཡུང་སྟོན་རྡོ་རྗེ་དཔལ་དང་། དེ་རྗེས་ཚར་ཆེན་ཆོས་ཀྱི་རྒྱལ་པོ་དང་། པཎ་ཆེན་ཐམས་ཅད་མཁྱེན་པ་བློ་བཟང་ཆོས་རྒྱན་རྣམས་ཀྱི་མ་ཧེ་ལ་བཀའ་བསྒོ་མཛད་འདུག་པ་ལས་གཞན་པའི་གེབས་ལྔ་པའི་ཡོངས་འཛིན་མཁན་ཆེན་བསོད་མཆོག་པ་དང་།
མཁན་ཆེན་འཇམ་དཔལ་བ་སོགས་ཀྱིས་ཀྱང་བཀའ་བསྒོ་མ་གནང་འདུག དེས་ན་བདག་ལྟ་བུས་དམ་པ་གོང་མ་དེ་རྣམས་དང་འགྲན་པར་རློམ་པ་ནི་བྱིས་པ་གྲི་ཁར་རྩེ་བ་དང་མཚུངས་པས།
པཎ་ཆེན་ཐམས་ཅད་མཁྱེན་པས་ངེད་ལ་འདི་ལོ་ཞྭ་ལུར་མ་ཧེ་མཆོད་པའི་སྐབས་ཡིན་འདུག་པས། ཁྱེད་རང་ཞྭ་ལུར་བསྡད་ནས་མ་ཧེའི་བཀའ་བསྒོ་སོགས་བྱས་ན་ལེགས་པ་འདུག་ཅེས་ནན་ཆགས་གསུང་ཀྱང་མི་ནུས་པའི་རྒྱུ་མཚན་ཞུས་པ་ཡིན་ཞེས་གསུང་ངོ་།
།ཞྭ་ལུ་བླ་བྲང་དུ་རིག་བྱེད་མའི་སྒྲུབ་བསྙེན་ཁ་སྐོང་གི་སྦྱིན་བསྲེག་དང་བཅས་པ་གནང་པས་བཅད་རྒྱ་གྲོལ་ཉིན་གྲུབ་པ་ཞིག་གིས་རས་ཡུག་མེ་ཏོག་དམར་པོའི་རི་མོ་ཅན་ཞིག་ཕུལ།
དེ་ནས་གདན་ས་ཆེན་པོ་རི་ཕུག་ཆོས་ཀྱི་ཕོ་བྲང་དུ་ཕེབས་རྗེ་བཙུན་སྒྲོལ་མའི་བསྙེན་མཚམས་གནང་བས་དེར་གནས་ཀྱི་ཁྱད་པར་ཐུགས་དམ་ཤིན་ཏུ་འཕེལ་བ་བྱུང་ནས་གསུངས་པ།
། ། །ཐུགས་སྤྲོས་བྲལ་བདེ་ཆེན་མཁའ་དབྱིངས་སུ། །སྐུ་ཅིར་ཡང་འཆར་བས་སྤྲིན་དཀྲིགས་ཏེ། །གསུང་མདོ་སྔགས་ལེགས་བཤད་ཆར་འབེབས་པ། །ཕ་རྡོ་རྗེ་འཆང་དངོས་བླ་མར་འདུད།
།

དཔལ་ཨ་ཧི་ཤ་དང་བུ་སྟོན་སོགས། །རྗེ་མཁས་སྒྲུབ་དུ་མས་བྱིན་བརླབས་པ། །གནས་ཁྱད་འཕགས་ཞྭ་ལུ་རི་ཕུག་ཏུ། །བདག་སྐྱིད་པའི་རྒྱང་གླུང་འདི་ལྟར་འཐེན། །བྱ་ནེ་ཙོའི་གཤོག་པ་ལྟར་ལྗང་པའི། །སྤང་རྩི་སྨན་མེ་ཏོག་བཀྲ་བའི་ལྗོངས།
།རང་ཅི་དཀར་འདུག་ཅིང་ཆགས་པ་ཡིས། །བདག་རང་དབང་མེད་པར་སྐྱིད་དུ་བཅུག །དབྱིབས་མདངས་མཛེས་མཚར་སྡུག་མེ་ཏོག་ལ། །རྐང་དྲུག་ལྡན་བུང་བའི་ཚོགས་འདུས་ནས། །སྐད་དར་དིར་གླུ་དབྱངས་ལེན་པ་ཡིས།
།བདག་རང་དབང་མེད་པར་སྐྱིད་དུ་བཅུག །ཤིང་ལྗོན་པ་གཡུ་ཡི་ལོ་འདབས་ཅན། །འབྲས་ལེགས་སྨིན་ཕང་ཕུང་ཆགས་པའི་ཚོགས། །ལུས་ཚ་གདུང་སེལ་བའི་གྲིབ་བསིལ་གྱིས། །བདག་རང་དབང་མེད་པར་སྐྱིད་དུ་བཅུག
།ཤིང་གཞོན་ནུ་གཉེན་ལྕུག་ལྡེམ་པའི་སྟེང་། །བྱ་བྱིའི་སྤུ་རིགས་སྣ་ཚོགས་ཅན། །སྐད་སྙན་པའི་རོལ་མོ་ཁྲོལ་བ་ཡིས། །བདག་རང་དབང་མེད་པར་སྐྱིད་དུ་བཅུག །མགོན་ཨ་ཏི་ཤ་དང་བུ་སྟོན་རྗེའི།
།དཔལ་བྱིན་རླབས་ལས་བྱུང་གྲུབ་ཆུའི་རྒྱུན། །ནད་ཟུག་རྔུ་འཇོམས་པའི་སྨན་མཆོག་དེས། །བདག་རང་དབང་མེད་པར་སྐྱིད་དུ་བཅུག །རང་གཙང་ཞིང་གཞན་གྱི་དྲི་མ་འཁྲུད། །སྐད་ལྷུང་ལྷུང་འབབ་པའི་ཉལ་འགྲོའི་ཚོགས།
།ཐག་ཉེ་རིང་མཚམས་པར་འབབ་པ་དེས། །བདག་རང་དབང་མེད་པར་སྐྱིད་དུ་བཅུག །རིན་བུན་འཁྲིགས་པའི་སྐེད་འཆིང་ཅན། །གངས་ཤེལ་གྱི་མཆོད་རྟེན་ལྟ་བུ་དང་། །བྲག་རིན་ཆེན་སྤུངས་འདྲས་བརྒྱན་པ་ཡིས།
།བདག་རང་དབང་མེད་པར་སྐྱིད་དུ་བཅུག །གྲོང་འདུ་འཛིའི་གནས་ལས་ཐག་རིང་ཞིང་། །ཁོང་དབུ་རྒོད་སྐྱེ་བོས་དབེན་པའི་མཐུས། །སྒྲ་འ་འུར་མེད་ཅིང་འགོལ་བ་དེས།
།བདག་རང་དབང་མེད་པར་སྐྱིད་དུ་བཅུག །རྒྱུས་ལས་སུ་མི་རུང་རྒོད་པའི་ཚེ། །རིའི་རྩེ་ནས་ཕྱོགས་སུ་བལྟས

པ་ན། །སེམས་སྐྱོ་ཤས་ལམ་ལམ་འབྱུང་པ་ཡིས། །བདག་རང་དབང་མེད་པར་སྐྱིད་དུ་བཅུག །ལོ་ཟླ་བ་དུས་བཞིའི་འགྱུར་ལྡོག་དང་། །ཤིང་མེ་ཏོག་ཆུ་ཀླུང་འཕེལ་འགྲིབ་སོགས། །ཀུན་འདུས་བྱས་མི་རྟག་ཆོས་སྟོན་པས།
།བདག་རང་དབང་མེད་པ་སྐྱིད་དུ་བཅུག །ལར་མི་མེད་ལུང་པ་སྟོང་པ་ན། །སྐྱིད་དགའ་བདེ་སྟེར་བ་འདི་འདྲ་སྣང་། །མི་ཁོ་བོས་ཅི་དཀར་ལོངས་སུ་སྤྱད། །ཁྱེད་འདུ་འཛི་ཅན་ལ་ཅི་ཆ་ཡོད། །བཀའ་མདོ་རྒྱུད་བསྟན་བཅོས་མཐའ་དག་ལས།
།གནས་དབེན་པའི་ཆེ་བརྗོད་མཐའ་ཡས་གསུངས། །མི་ཁོ་བས་དེ་དག་ཚད་མར་བཟུངས། །ཁྱོད་རྟོག་གེ་མཁན་ལ་ཅི་ཆ་ཡོད། །རྗེ་མཁས་གྲུབ་གོང་མ་ཐམས་ཅད་ཀྱང་། །གནས་དབེན་པ་ཁོ་ན་བསྟན་པར་མཛད།
།མི་ཁོ་བོས་དེ་ལ་ཡར་བལྟས་བྱས། །ཁྱེད་བླ་ཆེན་རྣམས་ལ་ཅི་ཆ་ཡོད། །ཅེས་སོགས་གསུང་མགུར་ཡང་མང་དུ་གནང་ངོ་། །གྲུབ་དབང་བློ་གསལ་བསྟན་རྒྱན་དང་ཡང་མཇལ་ཞིང་སྐུ་ཚེ་སྔ་མའི་ལས་འབྲེལ་གྱིས་ཐུགས་ཡིད་གཅིག་འདྲེས་སུ་གྱུར།
དེ་ཉིད་ལ་ཞལ་གདམས་གསུང་ཤོག་སྣང་བའི་མཐར་ཡང་། གནས་འོག་མིན་ཆོས་ཀྱི་ཕོ་བྲང་དེར། །དུས་མྱུར་དུ་ཞལ་འཛོམས་འགྱུར་བ་སྨོན། །ཞེས་གསུང་བ་མཛད་དོ།
དོན་ལ་ཡང་དཔོན་སློབ་གཉིས་མཐར་ཞིང་བརྗེ་བའི་ལོ་ཟླ་གཅིག་ཏུ་མ་ཟད་པར་ན་ཞག་ཁྱད་བཅུ་གཅིག་ལས་མེད་ཅིང་། དེའི་ཚུལ་ཐུའུ་བཀན་རིན་པོ་ཆེ་ཉིད་ཀྱི་རྣམ་ཐར་ན་ཡང་འཁོད་འདུག་མོད། འོན་ཀྱང་རྗེ་ཕུར་བུ་ལྕོག་པའི་སློབ་མ་བློ་བཟང་བསྟན་རྒྱལ་ཟེར

བའི་ཁམས་པ་ཞིག་ཅེས་ཁམས་པ་ཡིན་རྒྱུ་གནང་བ་སོགས་ནི་རྣམ་ཐར་མཛད་པ་པོ་རྣམས་ས་གནས་ཀྱིས་བསྐལ་པའི་དབང་གིས་ཐུགས་རྒྱུད་མེད་པའི་སྐྱོན་ཕྲན་བུ་བྱུང་ངམ་སྙམ་མོ། །སྔ་ཕྱིར་སུམ་པ་མཁན་ཆེན་ཡེ་ཤེས་དཔལ་འབྱོར།
ལྕང་སྐྱ་རོལ་པའི་རྡོ་རྗེ། འཇམ་དབྱངས་བཞད་པ་རིན་པོ་ཆེ། རྗེ་ངག་དབང་བྱམས་པ། རྒྱལ་དབང་བསྐལ་བཟང་རྒྱ་མཚོ། པཎ་ཆེན་དཔལ་ལྡན་ཡེ་ཤེས། །ས་སྐྱའི་བདག་ཆེན་ངག་དབང་ཀུན་དགའ་བློ་གྲོས་སོགས་ཡོངས་འཛིན་དམ་པ་མང་པོ་ལས་ཐོས་པ་རྒྱ་མཚོའི་ཕ་མཐར་ཕྱིན་པ་མཛད་ཅིང་།
དེ་ལྟར་ཐོས་དོན་རྣམས་ཐུགས་རྒྱུད་ལ་སྤུངས་ནས་ཉམས་སུ་བཞེས་པས་ཉེས་སྤྱོད་མཐའ་དག་འགགས་ཤིང་ཡོན་ཏན་ཡར་འཕེལ་དུ་གྱུར་པས་མཐར་རྟོགས་པའི་ཡེ་ཤེས་མངོན་དུ་བྱས་ཏེ་མདོར་ན་མཁས་གྲུབ་ཆེན་པོར་ངེས་པ་ཡིན་ནོ།
།ཕྱིས་མདོ་ཁམས་སྨད་ཀྱི་སའི་སྨན་ལྗོངས་སུ་ཕེབས་ནས་དགོན་ལུང་བྱམས་པ་གླིང་དང་། སྐུ་འབུམ་བྱམས་པ་གླིང་ས་གོས་དགོན་སྡེ་ཆེ་ཕྲ་དུ་མའི་ཁྲི་འཛིན་མཛད་ནས་ཆོས་འཁོར་བསྐོར།
ཟང་ཟིང་གི་ལོངས་སྤྱོད་རྣམས་ཀྱང་ལྷག་ལུས་མེད་པར་སྐུ་གསུང་ཐུགས་རྟེན་དང་དགེ་འདུན་གྱི་སྡེ་ལ་བསྔོ་བ་མཛད། ཞྭ་ལུ་རི་མཐིལ་གྱི་གཙུག་ལག་ཁང་ལ་ཞིག་གསོས་ཀྱི་མཐུན་རྐྱེན་དུ་དངུལ་སྲང་བརྒྱ་ཕྲག་མང་པོའང་ལན་གཉིས་སུ་བསྐུར་གནང་ཞིང་།
མདོར་ན་ཤར་ཕྱོགས་རྒྱ་མཚོ་ཆེན་པོ་ལ་ཐུག་གི་བར་དུ་འཕྲིན་ལས་ཀྱིས་ཁྱབ་ནས་མཐོང་ཐོས

དྲན་རེག་གི་སེམས་ཅན་གྲངས་ཀྱིས་མི་ཆོད་པ་འཁོར་བ་མཐའ་ཅན་དུ་མཛད་པ་དང་། ནང་དོན་དུ་རྗེ་བཙུན་རྡོ་རྗེ་རྣལ་འབྱོར་མ་དང་། རྟ་མཆོག་རོལ་བ་སོགས་ཐུགས་དམ་གྱི་ལྷ་མཆོག་དུ་མས་ཞལ་གཟིགས་ལུང་བསྟན་དངོས་གྲུབ་ཀྱི་མཚན་མ་བརྙེས་ཚུལ་སོགས་ངོ་མཚར་པའི་རྣམ་ཐར་མཐའ་ཡས་ཀྱང་འདིར་དེ་ཙམ་ལས་མ་སྤྲོས་ཤིང་།
དགུང་ལོ་དྲུག་ཅུ་རེ་དྲུག་པ་ཆུ་ཁྱི་ཧོར་ཟླ་དྲུག་པའི་ཡར་ངོའི་ཚེས་བཅུའི་ཉིན་ཞིང་འདིའི་མཛད་པ་མཐར་ཕྱིན་ནས་མཁའ་སྤྱོད་རྡོ་རྗེ་བཙན་མོའི་ཕོ་བྲང་དུ་གཤེགས་སོ།
རྣམ་ཐར་རྒྱས་པ་གུང་ཐང་རིན་པོ་ཆེས་མཛད་པ་པུ་ཏི་གཉིས་འདུག་པས་དོན་དུ་གཉེར་བ་ཡོད་ན་དེར་གཟིགས་ཤིག ། ། །གདན་ས་སུམ་ཅུ་པ་མཁན་ཆེན་སྐལ་བཟང་ཚེ་དབང་ནི།
སྐྱེ་བ་སྔ་མ་ཞྭ་ལུའི་གཙུག་ལག་ཁང་ལ་ཕྱག་དང་སྐོར་བ་འབའ་ཞིག་བྱེད་པའི་སྤྲང་པོ་མགོན་མེད་པ་ཞིག་ཏུ་གྱུར་པ་ལས་ཚེ་འཕོས་ནས། མོ་ཡན་གྱི་གྲོང་བཀྲ་ཤིས་དཀྱིལ་ཁང་པ་ཞེས་བྱ་བར་ཁྱིམ་བདག་གཡུང་དྲུང་ཚེ་བརྟན་གྱི་བུར་སྐྱེས།
སྨྲ་ཤེས་ཙམ་གྱི་དུས་སྔ་མའི་སྐྱེ་བ་དྲན་ཏེ་གཞན་དག་ལ་སྐོར་བ་བྱས་པའི་ཕན་ཡོན་གྱིས་མི་ལུས་ཐོབ་ཚུལ་སོགས་བཤད་པ་ན་ཐམས་ཅད་ཡ་མཚན་དུ་བྱུང་།
གཙུག་ལག་ཁང་ལ་བསྐོར་བ་བྱས་པའི་ཕན་ཡོན་མཐུ་ཆེ་བར་ཤེས་ཤིང་འགའ་ཞིག་ནས་སྤྲང་པོའི་སྐྱེ་བ་ཡིན་འདུག་པས་མིང་ལ་སྤྲང་ཕྲུག་ཐོགས་ཟེར། ཆུང་ངུའི་དུས་བློ་ཤིན་ཏུ་རྣོ་བ་དང་ཆོས་སྣང་ཆེ་ཞིང་ཁྱད་པར

སྐོར་བ་བྱེད་པ་ལ་འདུན་པ་ཞིག་བྱུང་། ཕ་མ་དག་གིས་ཞྭ་ལུའི་བཙུན་པ་བྱེད་བཅུག་ནས་ཆོས་རྗེ་རིན་ཆེན་དོན་གྲུབ་པའི་དགེ་ཕྲུག་ཏུ་བསྐྱལ། དེར་ཞྭ་ལུའི་སྒྲུབ་མཆོད་རྣམས་ཀྱི་ཆོ་ག་ཕྱག་ལེན་རྣམས་བསླབ།
ཁྱད་པར་དུས་འཁོར་གྱི་ཆོ་ག་གཞུང་། འཕྲེང་གར་སོགས་མཁས་པར་ཤེས། རེ་ཞིག་ནས་བླ་མ་རིན་ཆེན་དོན་གྲུབ་དེ་ཐུགས་གཏུམ་པོ་ཞིག་ཡོད་འདུག་པས་རྐྱེན་བྱས་ཏེ་དུས་འཁོར་གྱི་དཔེ་ཆ་ཁྱེར་ནས་ལྷ་ས་བར་བྲོས་ཕྱིན།
དེ་ནས་རྒྱལ་དབང་བསྐལ་བཟང་རྒྱ་མཚོ་ལ་དུས་འཁོར་གྱི་ཆོ་ག་འཕྲེང་གར་དང་བཅས་པ་རྒྱུགས་འབུལ་བྱས་པས་རྣམ་རྒྱལ་གྲྭ་ཚང་དུ་འཇུག་པའི་བདག་རྐྱེན་གནང་། སྐབས་ཤིག་རྒྱ་ནག་ཏུ་ལྕང་སྐྱ་རྡོ་རྗེ་འཆང་གི་གདན་སར་དུས་འཁོར་གྱི་ཕྱག་ལེན་འཛུགས་པར་ཕྱིན་པས་དགོངས་བཞེད་འགྲུབ་སྟེ།
ཕྱིར་ཡོང་ཁར་རྗེ་ལྕང་སྐྱ་རིན་པོ་ཆེ་ནས་ཁྱོད་ངེད་ལ་ཕན་ཐོགས་ཆེན་པོ་བྱུང་། ཁྱོད་རང་བོད་ཀྱི་མི་དྲག་ཅིག་འདོད་ན་ཡང་ངེད་ཀྱིས་ཡི་གེ་བསྐུར་པས་ཆོག་གསུང་།
སླར་བོད་དུ་སླེབས་པ་ན་སྡེ་པ་གཞུང་གི་རྩེའི་མགྲོན་གཉེར་མཁན་པོའི་བསྐོ་འཇའ་མཛད། རང་གི་མོས་ཞེན་གྱི་ཞྭ་ལུའི་མཁན་པོ་བྱས་ཆོག་པ་ཞུས་པས་ཀྱང་དགྱེས་བཞིན་དུ་གནང་།
ཞྭ་ལུའི་གཙུག་ལག་ཁང་གི་གཡུ་ཐོག་ཤར་ཕྱོགས་མ་གསར་དུ་སྤོས། དུས་འཁོར་གྱི་གར་པ་རྣམས་ལ་གར་ཆས་ཆ་འགྲིག་སོགས་དངོས་འབྱོར་གྱི་ཞབས་ཏོག་རྒྱ་ཆེ་བར་བསྒྲུབ།
རྒྱལ་དབང་མཆོག་སྐུ་གོང་འོག་གཉིས་ཀྱི་ཞབས་འགྱུར་དང་གཞུང་ས་ཆེན་པོའི་བསྟན་སྲིད་ཀྱི་བྱ་བ་གང

ལ་ཡང་ལྷག་བསམ་རྣམ་དག་གིས་ཀུན་ནས་བསླངས་ཏེ་འདི་ཕྱི་གཉིས་ཡོད་ཀྱི་ལེགས་ཚོགས་ཁོ་ན་སྤེལ། སྔ་རྟིང་བསྒྲིལ་བས་རྒྱ་ནག་ཏུ་ལན་གསུམ་བྱོན་པས་ཕྱི་མ་པཎ་ཆེན་དཔལ་ལྡན་ཡེ་ཤེས་ཀྱི་སྣེ་ཤན་ལ་ཕེབས་དུས་གོང་མ་ཆེན་པོས་ཀྱང་།
བདག་རྐྱེན་ཆོ་ལོ་སོགས་སྩལ། དེ་ཡང་མཁན་པོ་འདི་ཉིད་ལ་ལུང་དང་རྟོགས་པའི་ཡོན་ཏན་གྱི་ཆ་ནས་བསྔགས་སུ་རུང་བའི་རྣམ་ཐར་ཧ་ཅང་གསལ་བ་མི་སྣང་ཡང་། གཙུག་ལག་ཁང་དང་དགེ་འདུན་གྱི་སྡེ་ལ་རྣམ་པར་དཀར་བས་མཛད་པ་རྒྱ་ཆེ་ཞིང་བསོད་ནམས་ཀྱི་དཔལ་ཆེན་པོ་དང་ལྡན་པ་ཞིག་བྱུང་ངོ་།
།དེ་ལྟར་སྐུ་ཞང་ཆེན་པོ་གྲགས་པ་རྒྱལ་མཚན་ཡབ་སྲས་རྣམས་ཀྱིས་གཙོས། ཏཱའི་སུ་ཏུ་ཆེན་པོ་བྱང་ཆུབ་རྒྱལ་མཚན་སོགས་ལྷ་གཟིགས་རླངས་ཀྱི་གདུང་བརྒྱུད་རྣམས་ནས་རྒྱལ་དབང་བསྐལ་བཟང་རྒྱ་མཚོ་མཆོད་ཡོན་གྱི་བར་དུ་བསྟན་པ་སྟོབས་ཀྱིས་འཛིན་པའི་ཆོས་རྒྱལ་གོང་མ་དེ་དག་གིས་ཐུབ་བསྟན་སྤྱི་དང་བྱེ་བྲག་ཞྭ་ལུའི་བསྟན་པ་ལ་ཡང་གཅེས་སྤྲས་སུ་མཛད་དེ།
མཁན་པོ་བསྐོ་བའི་ཚེ་ཡང་མཁས་པ་དང་གྲུབ་པའི་ཆ་ནས་གཟིགས་ཏེ་བསྐོ་བར་མཛད་པས་ན། ཞྭ་ལུ་རི་མཐིལ་གྱི་དགེ་འདུན་རྣམས་ཀྱང་དེ་དང་དེའི་གནས་སྐབས་སུ་གྱུར་པ།
དེ་ཕྱིན་ཆད་ནས་ནི་བུ་སྟོན་ཐམས་ཅད་མཁྱེན་པའི་རིང་ལུགས་འདི་ཉིད་ཀྱང་གཟུངས་ཟད་ཀྱི་ནད་པ་སྨན་པས་བོར་བ་ལྟར་གྱུར་པས་ད་ལྟ་ཡན་ལ་མཁན་པོའི་མཚན་གསོལ་བ་ཇི

སྙེད་ཅིག་བྱོན་འདུག་མོད། དེ་དག་འཇིག་རྟེན་གྱི་ངོས་ནས་ཞྭ་ལུ་པའི་དབོན་པོའི་གོ་ནི་མི་ཆོད་ཀ་མེད་ཡིན་འདུག །ཁྲི་ཐོག་ནས་འཆད་རྩོད་རྩོམ་གསུམ་གྱིས་བསྟན་པ་ལ་བྱ་བ་བྱས་ཚུལ་གྱི་རྣམ་ཐར་ནི་ཅི་ཡང་འགྱིར་མེད་པ་ཁོ་ནའོ།
མཁན་རབས་བཤད་པའི་སྐབས་སོ། ། ༑ གཉིས་པ་རྒྱུད་སྡེ་བཞིའི་ཆོ་ག་ཕྱག་ལེན་རྣམས་ཀྱི་རྡོ་རྗེ་སློབ་དཔོན་རི་ཕུག་དབུ་མཛད་ཆེན་མོ་ཞེས་རྒྱལ་བ་བྱང་གླིང་པའི་གདན་རབས་བྱོན་ཚུལ་ཟུར་ཙམ་སྨོས་ན།
དེ་ཡང་གདན་ས་འདི་ཉིད་བུ་སྟོན་ཐམས་ཅད་མཁྱེན་པའི་སྐུ་དུས་ནས་བར་མ་ཆད་པ་ཞིག་བྱང་པ་ཡིན་ངེས་ཀྱང་ཐོག་སྔ་མ་རྣམས་རྩད་མཆོད་པས་འབྲི་བར་མ་སྤོབས། ཆོས་རྗེ་དཔོན་པོ་རིན་ཆེན་རྒྱལ་པོ་ལ་རྒྱལ་བ་བྱང་གླིང་པ་ཟེར་བས་དེ་ནས་ད་ལྟའི་བར་བྱོན་ཚུལ་འདི་ལྟར་ཡིན་ཏེ།
། ༑ ། །རྒྱལ་པ་བྱང་གླིང་པ་དཔོན་པོ་རིན་ཆེན་རྒྱལ་པོའི་མཚན་གསོལ་བ་དེ་ནི། མཁྱེན་རབ་རིན་པོ་ཆེའི་ཐུགས་ཀྱི་སྲས་དམ་པ་བུ་ལུགས་ཀྱི་བསྟན་པ་ལ་ཕྱག་རྗེས་དང་བཀའ་དྲིན་ཤིན་ཏུ་ཆེ་བར་བརྩི་བ་ཡིན་ཏེ་ལོ་རྒྱུས་ཀྱི་ཁྱད་པར་རྒྱས་པ་ནི་གོང་དུ་སྤྲོས་ཟིན་ཏོ།
། ༑ ། །དེ་ནས་མགོ་བྱས་པའི་གདན་རབས་གཉིས་པ་ནི་རྒྱུད་སྡེ་འཛིན་པ་ཆེན་པོ་བླ་ཆེན་ཆོས་རིག་རྒྱལ་མཚན་གྱིས་མཛད།
། ། །གསུམ་པ་ནི་བྱང་གླིང་འཇམ་པའི་དབྱངས་རིན་ཆེན་བཀྲ་ཤིས་རྒྱལ་མཚན་དཔལ་བཟང་པོས་མཛད། ། ༑ ། །བཞི་པ་ནི་ཆོས་ཀྱི་རྗེ་རིན་པོ་ཆེ་ཀུན་དགའ་མཆོག་ལྡན་པས་མཛད།
། ༑ ། །ལྔ་པ་ནི་རྡོ་རྗེ་འཆང་དབང་ཕྱུག་རབ་བརྟན་དཔལ

བཟང་པོས་མཛད། ། ། །དྲུག་པ་ནི་རྗེ་བཙུན་ཀུ་ས་ལི་བ་རྒྱལ་མཚན་བཟང་པོས་མཛད། ། ༑ ། །བདུན་པ་ནི་ལྷ་བ་པ་ཆེན་པོ་ཡོངས་འཛིན་རིན་ཆེན་རྒྱ་མཚོའི་ཞལ་སྔ་ནས་ཀྱིས་མཛད། ། ༑ ། །བརྒྱད་པ་ནི་རྡོ་རྗེ་འཆང་རིན་ཆེན་བསོད་ནམས་མཆོག་གྲུབ་བསྟན་པའི་རྒྱལ་མཚན་དཔལ་བཟང་པོས་མཛད་དེ་འདི་ཡན་གྱི་མཛད་ཚུལ་བཤད་དུ་ཡོད་པ་དག་ནི་གོང་གི་སྐབས་སུ་བརྗོད་ཟིན་པ་ཉིད་དོ།
། ༑ ། །བྱང་གླིང་གི་གདན་རབས་དགུ་པ་ཆོས་རྗེ་སངས་རྒྱས་འོད་ཟེར་དེ་ནི།
ཐུགས་རྒྱུད་བྱམས་སེམས་དང་ཞེ་དུལ་ཆེ་ཞིང་རྒྱུད་སྡེ་རྒྱ་མཚོར་གཞན་དྲིང་མི་འཇོག་པའི་མཁྱེན་རབ་ཀྱི་སྣང་བ་རྒྱས་ལ། བརྟན་མཁས་ཀྱི་ཡོན་ཏན་གཉིས་དང་ལྡན་པས་གདུལ་བྱ་རྗེས་སུ་འཛིན་པ་ལ་མཆོག་ཏུ་དཔའ་བ་ཞིག་གོ།
། ། །གདན་རབས་བཅུ་པ་ནི་རྡོ་རྗེ་འཆང་སྨོན་ལམ་ལྷུན་གྲུབ་ཀྱིས་མཛད་དེ། དེ་ཉིད་ནི་སྐུ་གཞོན་ནུ་ནས་ཀུན་མཁྱེན་བསོད་ནམས་མཆོག་གྲུབ་ལས་རབ་ཏུ་བྱུང་ཞིང་།
དམ་པ་དེ་དང་མཚུངས་མེད་ཆོས་རྗེ་ཀླུ་སྒྲུབ་རྒྱལ་མཚན། མཁན་ཆེན་རིན་ཆེན་འཇམ་དཔལ། གནས་གསར་དཔོན་རིན་པོ་ཆེ་ངག་དབང་བློ་གསལ་མཆོག་ལྡན་སོགས་ཡོངས་འཛིན་དམ་པ་མང་དུ་བསྟེན་ནས་རྒྱུད་སྡེ་རབ་ཏུ་མང་པོའི་ཚིག་དོན་ལ་མཁས་པར་བསླབས།
ཕྱིས་བསྙེན་རྫོགས་ཀྱི་མཁན་པོ་ཡང་ཀུན་མཁྱེན་བསོད་ནམས་མཆོག་གྲུབ་ཉིད་ལ་ཞུས། སྡེ་སྣོད་དང་རྒྱུད་སྡེའི་དོན་ལ་དགེ་བཤེས་ཆེན་པོར་བྱུང་པས

རྒྱལ་དབང་ལྔ་པ་ཆེན་པོས་ཀྱང་རི་ཕུག་གི་གདན་སར་བསྐོ་འཇའི་ཕྱག་དམ་དང་ཁྲི་སྟོན་སོགས་སྩལ། གདན་སར་ཕེབས་ནས་ཐོས་བསམ་སྒོམ་སྒྲུབ་སྟབས་གཅིག་ཏུ་མཛད་པས་བརྒྱུད་པ་གོང་མའི་བྱི་རླབས་ཞུགས་ཏེ་འཆད་ཉན་ཤིན་ཏུ་འཕེལ་ཞིང་སློབ་མའི་གཙོ་བོ་ཡང་།
སྐུ་ཞང་བློ་བཟང་མཁས་བཙུན། གྲུབ་དབང་རིན་ཆེན་བརྩོན་འགྲུས། རིན་སྡིངས་བླ་མ་རིན་ཆེན་བསྟན་པ་དར་རྒྱས་སོགས་བརྒྱུད་པ་ཟིན་པ་མང་དུ་བྱུང་ངོ་།
། ། །གདན་རབས་བཅུ་གཅིག་པ་པ་ཆེན་གྲུབ་དབང་རིན་ཆེན་བརྩོན་འགྲུས་དེ་ཉིད་ནི། བྱིས་པའི་དུས་ནས་སྐྱེས་སྟོབས་ཀྱི་ཤེས་རབ་ཤིན་ཏུ་ཆེ་བས། བུ་སྟོན་ཆོས་འབྱུང་། དུས་འཁོར་ཆོས་འབྱུང་། དུས་འཁོར་བསྡུས་རྒྱུད།
རྒྱུད་སྡེ་སྤྱི་རྣམ་ཆེན་མོ་སོགས་བློ་འཛིན་བྱས་ནས་ཚོགས་རྒྱུགས་ཕུལ། མཁན་ཆེན་རཏྣ་མཉྫུ་ཤྲི། མཚུངས་མེད་སྨོན་ལམ་ལྷུན་གྲུབ། བླ་ཆེན་བསོད་ནམས་རྒྱ་མཚོ་སོགས་ལ་བུ་ལུགས་ཀྱི་ཆོས་བཀའ་ཕལ་ཆེ་བ་གསན།
ཆུ་ཕོ་འབྲུག་གི་ལོ་ཆོ་འཕྲུལ་ཟླ་བའི་ཚེས་བཅོ་ལྔ་ལ་བྱང་གླིང་གི་གདན་སར་ཕེབས། འཇིག་རྟེན་ཆོས་བརྒྱད་ཧྲུལ་བོར་ཞིག་པས་མཁས་འདོད་དང་གཞན་ངོར་མཛེས་ཆོས་ལྟ་བུ་མི་མཛད་ཅིང་ཀྱལ་ཀ་དང་ཀུ་རེའི་ཚུལ་དུ་ཆོས་གསུང་པས།
གྲུབ་པའི་དབང་ཕྱུག་ཅེས་པའི་མཚན་ཡང་དེ་ནས་གྲགས། གསུང་གི་བརྒྱུད་པ་ཟིན་པའི་སློབ་མ་ཡང་། གནས་གསར་པ་ངག་དབང་ཀུན་དགའ་ལེགས་པའི་འབྱུང་གནས།
འཇམ་མགོན་དཔལ་ལྡན་ཆོས་མཆོག །

གྲུབ་ཆེན་བྱམས་པ་རྒྱལ་པོ། དུས་འཁོར་བ་ཡོན་ཏན་དར་རྒྱས། བསམ་གཏན་སྒང་པ་ཡེ་ཤེས་རྒྱལ་མཚན་སོགས་དགེ་བའི་བཤེས་གཉེན་མང་དུ་བྱོན་ནོ། ། ༑ ། །གདན་རབས་བཅུ་གཉིས་པ་ཆོས་རྗེ་རིན་པོ་ཆེ་འཇམ་དཔལ་བློ་གསལ་ནི།
ཞྭ་ལུ་ས་སྟོད་རྩེ་ཐོ་བའི་མི་བརྒྱུད་སྐུ་འཁྲུངས། མཁན་ཆེན་རིན་ཆེན་འཇམ་དཔལ་པས་རབ་ཏུ་བྱུང་ཞིང་གྲུབ་དབང་རིན་ཆེན་བརྩོན་འགྲུས་སོགས་བླ་མ་མང་དུ་བསྟེན། ཕྱིས་སློབ་གཉེར་དང་བསྙེན་རྫོགས་གྲུབ་ནས་རི་ཕུག་བྱང་གླིང་གི་གདན་ས་རྒྱུན་རིང་བ་མཛད།
དགེ་འདུན་གྱི་སྤྱི་རྫས་ལ་ཐུགས་ལྷག་པར་དཀར་ཞིང་དྲང་ཚུགས་ཆེ་བ་མ་ཟད་གྲྭ་རྐྱང་སྙོམ་ཆུང་རི་ཕུག་ཏུ་སློབ་གཉེར་བྱེད་པ་དག་ལ་དར་ཆུ་ཕོར་གང་རེ་ལས་མེད་ཀྱང་འགྱེད་པར་གནང་།
རི་ཕུག་ཏུ་རྒྱུན་ཇ་མ་ཆད་པར་གསནང་བས་གྲྭ་བ་ཡང་སློབ་གཉེར་བྱེད་པའང་མང་དུ་འཕེལ། ཞྭ་ལུ་པའི་སྐྱ་སེར་ཀུན་ཀྱང་དད་མོས་ཆེ་ཞིང་འཆད་ཉན་ཡང་རྒྱ་ཆེར་མཛད།
གྲུབ་དབང་བློ་གསལ་བསྟན་རྒྱན་གྱི་རབ་བྱུང་མཁན་པོ་ཡང་འདི་ཉིད་ཡིན་ནོ། ། ༑ ། །གདན་རབས་བཅུ་གསུམ་པ་ཆོས་རྗེ་འཇམ་དཔལ་ཚུལ་ཁྲིམས་ནི། ཞྭ་ལུ་ནུབ་པ་ཞེས་བྱ་བའི་མི་བརྒྱུད་དུ་འཁྲུངས།
བྱིས་པའི་དུས་ནས་འཇམ་དཔལ་མཚན་བརྗོད་ལ་ཁ་ཏོན་བྱས་པས་དོན་བློ་ལ་འཇགས་ཤིང་ཤེས་རབ་ཆེ་བར་གྱུར། ཞྭ་ལུར་སློབ་གཉེར་རྣམས་ཐེབས་ནས་རྒྱལ་རྩེ་ལྷ་བོ་གྲྭ་ཚང་གི་གདན་སར་ཕེབས། སྔ་ཕྱི་ངེས་མེད་དུ་སྐུ་ཞང་བློ་བཟང་མཁས་བཙུན།
གྲུབ་དབང་ནོར་བུ་ཆོས་འཕེལ། ལ

སྟོད་ཆུ་བཟང་སྤྲུལ་སྐུ། འབྲོག་ཁང་པ་འཇམ་དཔལ་མཁྱེན་བརྩེ་སོགས་བསྟེན་ནས་ཆོས་གསན། རྗེས་སུ་རི་ཕུག་གི་གདན་སར་ཕེབས་ནས་འཆད་སྤེལ་མང་དུ་གནང་བས་བརྒྱུད་འཛིན་སློབ་མ་བླ་ཆེན་བྱམས་པ་སྨོན་ལམ་བསམ་གཏན།
ལྕེ་བཙུན་བསྟན་འཛིན་འཕྲིན་ལས་སོགས་ཡིན་ལ། དགུང་ལོ་བརྒྱད་ཅུ་གྱ་ལྔ་ཙམ་བཞུགས་སོ། ། གདན་རབས་བཅུ་བཞི་པ་བླ་མ་བྱམས་པ་སྨོན་ལམ་བསམ་གཏན་ནི། ཞྭ་ལུ་གནས་གསར་ལུང་གྲོང་བྱང་མའི་མི་བརྒྱུད་དུ་སྐུ་འཁྲུངས།
ཆོས་རྗེ་སྨོན་ལམ་ལྷུན་གྲུབ་ཀྱི་སྐུ་སྐྱེ་ཡིན་པར་གླེང་། སྐུ་ན་ཕྲ་མོ་ནས་སྐྱེས་སྟོབས་ཀྱི་ཤེས་རབ་ཆེ་ཞིང་བྱང་གླིང་འཇམ་དཔལ་ཚུལ་ཁྲིམས་པའི་དགེ་ཕྲུག་མཛད་ནས་དུས་འཁོར་བསྡུས་བརྒྱུད་ཡོངས་སུ་རྫོགས་པ་བློ་བ་བཟུང་།
ས་སྐྱའི་ལྷ་ཁང་མཁན་ཆེན་བྱམས་པ་ཆོས་བཀྲ་ཤིས་ཀྱི་དྲུང་དུ་རབ་བྱུང་དང་བསྙེན་རྫོགས་མཛད། ཉིན་ལྟར་གྱིས་མཚན་བརྗོད་ཚར་ཉི་ཤུ་རྩ་ག་ཅིག་རེ་མ་ཆག་པར་ཁ་ཏོན་མཛད།
ཆོས་རྗེ་འཇམ་དཔལ་ཚུལ་ཁྲིམས་པ་དང་བླ་ཆེན་དུས་འཁོར་བ་འཇམ་དཔལ་བཟང་པོ། དཀར་པོ་སློབ་དཔོན་འཇམ་དཔལ་མཁྱེན་རབ་སོགས་བསྟེན་ནས་དུས་འཁོར་གྱི་རྒྱུད་འགྲེལ་ཕྱག་ལེན་སོགས་ལ་མཁས་བར་བསླབས།
གཞན་ཡང་ས་སྐྱའི་བདག་ཆེན་ངག་དབང་ཀུན་དགའ་བློ་གྲོས། ལྷ་ཁང་ཆེན་མོའི་ཟུར་འཆད་པ་རིན་ཆེན་རྒྱལ་མཚན། རིན་སྡིངས་སློབ་དཔོན་རིན་ཆེན་བསྟན་པ་དར་རྒྱས། སྲོད་རྒྱུད་མཁན་ཆེན་བསམ་གཏན་རྒྱ་མཚོ།
ཞི་བ་ལྷའི་སྤྲུལ་སྐུ་འཕགས་པ

དགེ་ལེགས་རྒྱལ་མཚན་སོགས་བླ་མ་མང་དུ་བསྟེན་ནས་གསན་བསམ་རྒྱ་ཆེར་མཛད། ཕྱིས་དེ་དག་ལས་ཆོས་ཐོབ་པའི་གསན་ཡིག་ཀྱང་རྩམ་པ་གནང་། ཁང་རྙིང་གྲྭ་ཚང་དང་དེ་རྗེས་བྱང་གླིང་གི་གདན་སར་ཕེབས་ནས་ཆོས་འཁོར་བསྐོར།
དཔལ་འཁོར་ཆོས་སྡེ་རིན་སྡིངས་པ། དུས་འཁོར་བ། ཆོས་འཁོར་བ་རྣམས་ཀྱིང་ཀྱང་གདན་དྲངས་ནས་ཆོས་མང་དུ་ཞུས། འཇམ་དབྱངས་བཞད་པ་དཀོན་མཆོག་འཇིགས་མེད་དབང་པོས་ཀྱང་རྡོར་དབྱིངས་ཀྱི་དབང་དང་།
དུས་འཁོར་གྱི་རྒྱུད་འགྲེལ་སོགས་གསན། དགུང་ལོ་དྲུག་ཅུ་རེ་གསུམ་པ་ལ་རི་ཕུག་ཏུ་སྐུ་གཤེགས། ། ། །གདན་རབས་བཅོ་ལྔ་པ་ཆོས་རྗེ་རིན་ཆེན་བྱམས་པ་ཆོས་འཕེལ་ནི། ཞྭ་ལུ་བསམ་ཡས་པའི་ཞལ་ངོའི་བརྒྱུད་དུ་མེ་ཕོ་སྟག་གི་ལོ་སྐུ་འཁྲུངས།
པཎ་ཆེན་དཔལ་ལྡན་ཡེ་ཤེས་ཀྱི་དྲུང་དུ་རབ་ཏུ་བྱུང་ཞིང་བསྙེན་རྫོགས་མཛད། བླ་ཆེན་བྱམས་པ་སྨོན་ལམ་བསམ་གཏན། གྲུབ་དབང་བློ་གསལ་བསྟན་རྒྱན། ལྕེ་བཙུན་བསྟན་འཛིན་འཕྲིན་ལས་སོགས་ཡོངས་འཛིན་དུ་བསྟེན་ནས་ཐོས་བསམ་རྒྱ་ཆེ་བ་གནང་ཞིང་ཐུགས་རྒྱུད་འབྱོངས་པའི་ཚད་དུ་ཕྱིན།
བུ་ལུགས་ཀྱི་རྒྱུད་སྡེ་རྣམས་ལ་མཁས་པར་གྱུར་ནས་ཐོག་མར་ཁང་རྙིང་གྲྭ་ཚང་གི་གདན་ས་མཛད།
དེར་འཆད་ཉན་རྒྱུན་རིང་པ་གནང་ཞིང་གདུགས་དཀར་ལྷ་མང་གི་སྒྲུབ་དཀྱིལ་སོགས་ཀྱང་ནག་འགྲོས་སུ་སྡེབ། དེ་ནས་བླ་མ་བྱམས

པ་སྨོན་ལམ་བསམ་གཏན་སྐུ་གཤེགས་ནས་བྱང་གླིང་གི་གདན་སར་ཕེབས་ཏེ་ཆོས་འཁོར་བསྐོར། སླར་ཐུགས་དམ་ལ་སྒྲིལ་བར་བཞེད་ནས་གདན་ས་ཡང་བཤོལ་ཏེ་རི་ཕུག་ཤར་གླིང་གི་ཆར་སྐུ་མཚམས་ཐོགས་ཤིག་མཛད། དེ་ནས་དགུན་པོ་ཞྭ་ལུ་མཐིལ་དུ་ཕེབས་ནས་དགུང་ལོ་ལྔ་བཅུ་ང་བདུན་པ་ཆུ་མོ་ཕག་གི་ལོ་བཞི་སྡེའི་བྲང་ཁང་དུ་སྐུ་གཤེགས།
། ། །གདན་རབས་བཅུ་དྲུག་པ་ཆོས་རྗེ་རིན་ཆེན་སྦྱིན་པ་ཆོས་འཕེལ་ནི། ཞྭ་ལུ་གཡུ་ཁང་པའི་ཁྱིམ་དུ་ཡབ་ཞལ་ངོ་དོན་ལྡན་དང་།
ཡུམ་བྲེས་སྣང་བུ་ཁྲིད་གཉིས་ཀྱི་སྲས་སུ་སྐུ་འཁྲུངས། ཡབ་ཡུམ་དག་གིས་མཚན་ལེགས་པ་དོན་གྲུབ་ཅེས་བཏགས། དེ་རྗེས་རབ་ཏུ་བྱུང་ཞལ་ཞྭ་ལུ་པའི་ལུགས་ཀྱི་སློབ་གཉེར་དང་བསྙེན་རྫོགས་ཚར་ནས་དཀར་པོ་གྲྭ་ཚང་པའི་གདན་སར་ཕེབས།
སྔ་ཕྱི་ངེས་མེད་དུ་བླ་མ་རིན་ཆེན་དོན་གྲུབ། ལྕེ་བཙུན་བསྟན་འཛིན་འཕྲིན་ལས། མཚུངས་མེད་བྱམས་པ་ཆོས་འཕེལ། གྲུབ་དབང་བློ་གསལ་བསྟན་རྒྱན་སོགས་བཤེས་གཉེན་དམ་པ་མང་དུ་བསྟེན་ནས་ཆོས་གསན།
ས་སྐྱར་ཕེབས་ནས་བདག་ཆེན་དབང་འདུས་སྙིང་པོ་ལ་དབང་ཆོས་དུ་མ་ཕུལ། ཚུར་ཡང་ཀྱཻ་རྡོར་དང་ཕུར་བའི་དབང་སོགས་ཞུས། བདག་ཆེན་ནས་ཀྱང་།
འགྱུར་མེད་གཞོམ་ཞིག་བྲལ་བའི་བྲག་རིའི་རྩེར། །མི་འཇིགས་གདོང་ལྔས་བཏེག་པའི་ཁྲི་སྟེང་དུ། །ཁྱབ་བདག་གདོད་མའི་མགོན་པོ་ཞྭ་ལུ་པ། །རིན་ཆེན་གཙུག་གི་ནོར་བུ་ཞབས་བརྟན་ཤོག །ཅེས་བྱ་བ་སོགས

ཞབས་བརྟན་བདེན་ཆོག་དང་བཅས་ཡོངས་འཛིན་གྱི་གཙོ་བོར་མངའ་གསོལ་མཛད། དེ་ནས་བླ་མ་བྱམས་པ་ཆོས་འཕེལ་ཟུར་བཞུགས་གནང་བས་བྱང་གླིང་གི་གདན་སར་ཕེབས། ཆོས་དོན་དུ་གཉེར་པ་དག་ལ་དཔལ་དུས་ཀྱི་འཁོར་ལོའི་དབང་སོགས་ཆོས་འཁོར་བསྐོར།
དེ་ལྟར་གཞན་དོན་གྱི་སྐལ་བ་རྫོགས་ནས་ཕོ་འབྲུག་གི་ལོ་སྨན་དྲུག་ཟླ་བའི་ཉི་ཤུ་ལྔ་ལ་བྱང་གླིང་བླ་བྲང་དུ་སྐུ་གཤེགས། ། ༑ ། །གདན་རབས་བཅུ་བདུན་པ་ཆོས་རྗེ་རིན་ཆེན་ལྷུན་གྲུབ་པ་ནི།
ཞྭ་ལུ་མོ་དབེན་དུ་ས་མོ་ཕག་ལ་སྐུ་འཁྲུངས། བླ་མ་དམ་པ་སྦྱིན་པ་ཆོས་འཕེལ་བའི་དགེ་ཕྲུག་མཛད་ནས་སློབ་གཉེར་གནང་སྟེ་དགུང་ལོ་སུམ་ཅུ་ལ་བྱང་གླིང་གི་གདན་སར་ཕེབས། དེར་འཆད་ཉན་གྱི་རྒྱུན་ཡང་སྐྱོང་བར་མཛད།
གདན་སར་ལོ་ངོ་བདུན་སོང་པ་ཤིང་མོ་ཕག་གི་ལོ་ཟུར་དུ་བཞུགས་པ་ཡིན་ནོ། །དེ་ནས་བཤད་སྒྲུབ་ཀྱི་བྱ་བ་འཕེལ་རྒྱས་སུ་མཛད་པའི་མཐར་ཉིད་ཀྱི་དགུང་ལོ་དྲུག་ཅུ་རེ་གསུམ་པ་གླང་ལོ་སྨིན་དྲུག་ཅན་གྱི་ཟླ་བའི་ཡར་ངོའི་ཚེས་བཅུ་ལ་སྐུ་གཤེགས།
། ༑ ། །གདན་རབས་བཅོ་བརྒྱད་པ་བདག་གི་བླ་མ་ཁྱབ་བདག་ཡེ་ཤེས་དཔལ་འབྱོར་དེ་ཉིད། ཞྭ་ལུ་དགའ་ལུང་སྤག་ར་བའི་ཁྱིམ་ཡབ་རྗེ་པོ་ཐོག་རྒོད་དང་།
ཡུམ་ངག་དབང་ཆོས་འཛོམས་གཉིས་ཀྱི་སྲས་སུ་མེ་ཕོ་ཁྱིའི་ལོ་ལ་སྐུ་འཁྲུངས། གཞོན་ནུའི་དུས་ནས་རང་གི་ཁུ་བོ་ཁང་རྙིང་དཔོན་སློབ

གཙུག་རྒྱན་པའི་དགེ་ཕྲུག་མཛད་དེ་ཁ་བཏོན་ཆོས་སྤྱོད་རྣམས་བསླབས། ཆོས་རྗེ་གསུང་རབས་རྒྱ་མཚོ་ལ་རབ་བྱུང་དང་དགེ་ཚུལ་བསྒྲུབས། དགུང་ལོ་བཅུ་གསུམ་ཙམ་ལ་རི་ཕུག་ཏུ་དགེ་རྒན་སྐུ་གཉེར་རིན་ཆེན་བསྟན་འཛིན་གྱི་དྲུང་དུ་བཞུགས་ནས་རྒྱུད་སྡེ་བཞིའི་ཆོ་གའི་དཔེ་འཛིན་ལ་འགྲུས་པར་མཛད།
བླ་མ་དམ་པ་བྱམས་པ་སྨོན་ལམ་བསམ་གཏན་ལ་རྩེ་མོ་རིགས་བསྡུས་ཀྱི་དབང་སོགས་དང་། ཆོས་རྗེ་བྱམས་པ་ཆོས་འཕེལ་པ་ལ་དུས་འཁོར་གཙོ་བོར་སྨོས་པའི་དབང་བཀའ་མང་བ་གསན་ཏེ་དཀྱིལ་འཁོར་སོ་སོའི་ཕྱག་ལེན་གར་དབྱངས་བྲིས་ཐིག་སོགས་ལ་དཔྱིས་ཕྱིན་པར་སྦྱངས་ནས་རིང་པོར་མི་ཐོག་པར་མཁས་པའི་གོ་འཕང་བརྙེས།
དགུང་ལོ་ཉི་ཤུ་ལོན་ནས་རྗེ་བཙུན་བླ་མ་བློ་བཟང་དགེ་ལེགས་དཔལ་བཟང་པོའི་དྲུང་དུ་བསྙེན་རྫོགས་བཞེས།
མཁན་པོ་དེ་ཉིད་དང་། ལྕེ་བཙུན་བསྟན་འཛིན་འཕྲིན་ལས། གྲབ་མཆོག་བློ་གསལ་བསྟན་རྒྱན། གོང་གི་བླ་མ་གཉིས་པ་བཅས་ལ་རྩ་བའི་བླ་མ་བཀའ་དྲིན་ཅན་དུ་འཛིན་ཅིང་།
གཞན་ཡང་ཆོས་གསན་པའི་བླ་མ་ནི། ཆོས་རྗེ་སྦྱིན་པ་ཆོས་འཕེལ། ཆེན་པོ་ཡེ་ཤེས་བཀྲ་ཤིས། དཔོན་སློབ་རིན་ཆེན་ལེགས་གྲུབ། ཆོས་རྗེ་ཁང་རྙིང་པ་རིན་ཆེན་སྐལ་བཟང་།
ས་སྐྱ་པ་ངག་དབང་ཀུན་དགའ་བློ་གྲོས། བདག་ཆེན་དབང་འདུས་སྙིང་པོ། བཅོ་བརྒྱད་ཁྲི་ཆེན་ངག་དབང་ཀུན་དགའ་མཁྱེན་རབ་སོགས་ཡོངས་སུ་དྲིལ་བས་བླ་མ་ཉི་ཤུ་ཙམ་དད་ཅིང་གུས་པའི་སྒོ་ནས་མཉེས་པར་མཛད་ཅིང་དེ

དག་ལས་ཆོས་ཀྱི་གསན་པ་མཐའ་ཡས་པར་མཛད་པ་ཡིན་ནོ། །དེ་ནས་ཐོག་མར་རབ་རྒྱས་གྲྭ་ཚང་གི་གདན་སར་ཕེབས་ནས་འཆད་ཉན་གྱི་རྒྱུན་སྐྱོང་བ་མཛད། དགུང་ལོ་ལྔ་བཅུ་ང་གཅིག་པ་འཛིན་བྱེད་ཅེས་པ་མེ་ཕོ་བྱི་བའི་ལོ་སྨིན་དྲུག་ཅན་གྱི་ཟླ་བའི་ཚེས་བཅོ་ལྔ་ལ་རི་ཕུག་གི་ཁྲི་ཐོག་ཏུ་ཕེབས།
དེར་ལོ་གཅིག་ལྷག་ཙམ་ལས་མ་བཞུགས་པར་ཁྲི་བཤོལ་ནས་བསམ་གཏན་ཁང་བུར་ཐུགས་དམ་ལ་བསྒྲིལ་ནས་བཞུགས་ཤིང་དོན་དུ་གཉེར་བ་དག་ལ་གསུང་ཆོས་ཀྱང་ཅི་རིགས་པ་གནང།་
རྩེ་ཆེན་དུས་འཁོར་པ་དང་། དབང་ལྡན་ཆོས་འཁོར་བདག་གིས་ཀྱང་དགོན་པར་སྤྱན་དྲངས་ཏེ་རྩེ་མོ་རིགས་བསྡུས་ཀྱི་དབང་སོགས་ཞུས། རྒྱུན་པར་རི་ཕུག་ཏུ་ཐུགས་དམ་ཁོ་ན་མཛད།
ཟླ་བ་ངོ་རེ་བཞིན་གྱི་ཡར་ངོ་མར་ངོའི་ཚེས་བཅུ་དག་ལ་རྗེ་བཙུན་ན་རོ་མཁའ་སྤྱོད་མའི་སྒྲུབ་མཆོད་རྒྱས་པ་རེ་ཡང་གནང་། ད་རྒན་པོ་འཆི་ཁར་ཨོཾ་གསུམ་མ་ཁ་རེ་བགྲངས་ནས་སྡོད་པ་མིན་པ་གཞན་ཉམས་ལེན་གྱི་ཆོས་ཙམ་མི་ཡོང་བ་འདུག་གསུང་པ་ཞིག་ཡོད་ཀྱང་དེ་འདྲ་ཁེངས་སྐྱུང་བ་རང་ཡིན།
དོན་ལ་ཐུགས་དམ་ཟབ་མོ་ཁ་ཆུ་བོའི་རྒྱུན་བཞིན་དུ་བཞུགས་ནས་དགུང་ལོ་དྲུག་ཅུ་བཞེས་པ་ཤིང་མོ་བྱའི་ལོ།
།དབོ་ཟླ་བའི་ཚེས་བཅུ་གཉིས་ལ་ཞི་བར་གཤེགས་སོ། ། ། །གདན་རབས་བཅུ་དགུ་པ་ཆོས་རྗེ་ཡེ་ཤེས་བསམ་གྲུབ་ནི། ལྕགས་མོ་ཡོས་ལ་འཁྲུངས། ཆོས་རྗེ་བྱམས་པ་སྨོན་ལམ་བསམ་གཏན་ལ

རབ་བྱུང་དང་། གྲུབ་དབང་བློ་གསལ་བསྟན་རྒྱན་ལ་བསྙེན་རྫོགས་ཞུས་ནས་ཁང་རྙིང་སློབ་དཔོན་མཛད། དགུང་ལོ་ཞེ་བརྒྱད་པ་ས་ཕོ་སྟག་གི་ལོ་བྱང་གླིང་གི་གདན་སར་ཕེབས། དེར་ལོ་ངོ་བཅུ་ཁྲི་བཟང་ནས་མེ་མོ་ཕག་ལ་ཟུར་བཞུགས་མཛད་ནས།
དགུང་ལོ་དྲུག་ཅུ་རེ་དྲུག་པ་མེ་ཕོ་སྤྲེའུའི་ལོ་ཞྭ་ལུའི་གཟིམ་ཁང་བྱང་དུ་སྐུ་གཤེགས། ། ༑ ། །གདན་རབས་ཉི་ཤུ་པ་ཆོས་རྗེ་སྐལ་བཟང་དོན་གྲུབ་ནི། འཁྲུངས་ས་ཞྭ་ལུ་ཕུ་ཤར་གྱིར་སྒང་པ་ཡིན།
བླ་མ་དམ་པ་ཡེ་ཤེས་དཔལ་འབྱོར་གྱི་རྗེས་སུ་བཟུངས་ནས་རབ་རྒྱས་བླ་མ་དང་དེ་རྗེས་བྱང་གླིང་གི་གདན་སར་ཕེབས་ཏེ་དེར་སྐུ་གཤེགས། ། ། །གདན་རབས་ཉེར་གཅིག་པ་ཆོས་རྗེ་རིན་ཆེན་དཔལ་ལྡན་ད་ལྟ་ཁྲི་ཐོག་ན་བཞུགས་བཞིན་པའོ།
།རི་ཕུག་བྱང་གླིང་གི་གདན་རབས་ཟུར་ཙམ་སྨོས་པའི་སྐབས་སོ། ། ། །གསུམ་པ་གོང་སྨོས་ཀྱི་གདན་རབས་སོགས་སུ་མ་བྱུང་པའི་བུ་སྟོན་ཐམས་ཅད་མཁྱེན་པའི་གདུང་འཚོབ་ཀྱི་བླ་མ་དགེ་བའི་བཤེས་གཉེན་ཕྱི་རབས་ཀྱི་གདུལ་བྱ་རྣམས་ལ་བཀའ་དྲིན་ཆེ་བ་འདི་རྣམས་ཡིན་ཏེ།
དེ་ཡང་རྡོ་རྗེ་འཆང་རིན་ཆེན་བསོད་ནམས་མཆོག་གྲུབ་ཡབ་སྲས་དག་གི་གསུང་ལས་འཁྲུངས་པའི་མཁས་གྲུབ་རིན་ཆེན་ཆོས་ལེགས།
བླ་ཆེན་བསོད་ནམས་རྒྱ་མཚོ། འབྲོག་ཁང་པ་འཇམ་དཔལ་མཁྱེན་བརྩེ། འཇམ་མགོན་དཔལ་ལྡན་ཆོས་མཆོག་སྟེ་བཞི་ཡིན་ན། མཁས་དབང་རིན་ཆེན་ཆོས་ལེགས་ནི། འཁྲུངས་ཡུལ་ཞྭ་ལུའི་ཆུ་བསྐོར་རྗེ་སྡེ་བ་ཡིན།
རིགས

པའི་གནས་མཐའ་དག་ལ་མཁས་ཤིང་བྱང་སེམས་ཞི་དུལ་ཆེ་ལ་དབང་ལུང་མན་ངག་མང་པོའི་གཏེར་མཛོད་དུ་གྱུར་པ་ཞིག་གོ ། ། །བླ་ཆེན་བསོད་ནམས་རྒྱ་མཚོ་ནི་གཞིས་ཀ་རྩེ་སྒོ་རི་པའི་ཞལ་ངོའི་བརྒྱུད་དུ་སྐུ་འཁྲུངས་ཤིང་གཞོན་ནུའི་དུས་ནས་ཚུལ་ཁྲིམས་རྣམ་པར་དག་ལ་དུས་འཁོར་བསྡུས་རྒྱུད་ལ་སོགས་པའི་གཞུང་མང་དག་ཐུགས་སུ་ཆུད་ཅིང་གསང་འདུས་རིམ་ལྔ་དང་གཤེད་དམར་ས་སྤྲོས་མེད་ཀྱི་རྣལ་འབྱོར་རྣམས་ཉམས་སུ་བཞེས་པའི་ཐུགས་དམ་རྟོགས་པ་བཟང་བ་དང་།
ཞྭ་ལུ་མཐིལ་གྱི་ཆེན་པོའི་གདན་སར་ཕེབས་ནས་བུ་སྟོན་བཀའ་འབུམ་ལ་སོགས་པའི་ཆོས་འཁོར་རྒྱུན་རིང་བ་བསྐོར་ནས་ཞྭ་ལུ་པའི་བསྟན་པ་ལ་བཀའ་དྲིན་ཆེ་བ་མཛད་པ་ཡིན་ནོ།
། ། །འབྲོག་ཁང་པ་གྲུབ་དབང་འཇམ་དཔལ་མཁྱེན་བརྩེ་དེ་ནི་རི་ཕུག་ཏུ་ཚེ་བློས་བཏང་གིས་སྒྲུབ་པ་འབའ་ཞིག་མཛད་ནས་ཉམས་རྟོགས་བཟང་པོ་ཐུགས་ལ་འཁྲུངས་པའི་རྣལ་འབྱོར་གྱི་དབང་ཕྱུག་ཆེན་པོར་གྲགས་ཤིང་འཆད་ཉན་ཀྱང་རྒྱ་ཆེར་གནང་བའི་འཕྲིན་ལས་ཀྱི་རྒྱུན་མ་ཆད་པར་ཡོད་དོ།
། ། །འཇམ་མགོན་དཔལ་ལྡན་ཆོས་མཆོག་དེ་ནི་ཞྭ་ལུ་ཚེ་དབེན་གྱི་ནོར་རྒྱས་ཁང་གསར་ཞེས་པའི་ཁྱིམ་དུ་འཁྲུངས་ནས་ཕྱིས་རིམ་གྱིས་དགེ་བཤེས་ཆེན་པོར་གྱུར་བའི་མཐར་མཐིལ་གྱི་ཚོགས་ཆེན་དབུ་མཛད་དང་རྗེས་ཁང་རྙིང་གྲྭ་ཚང་གི་གདན་ས་ཡང་རེ་ཞིག་གི་བར་དུ་བཟུང་།
དེ་ནས་རི

ཕུག་ཏུ་བྱ་བྲལ་ཀུན་སྤང་གི་བརྟུལ་ཞུགས་ལྷུར་བཞེས་ནས་ཐུགས་དམ་སྒྲུབ་པ་གཙོ་བོར་མཛད། དོན་གཉེར་ཅན་གྱི་གདུལ་བྱ་བསམ་གྱིས་མི་ཁྱབ་པ་སྨིན་གྲོལ་ལ་བཀོད་ཅིང་། ཀ་ཐོག་རིག་འཛིན་ཚེ་དབང་ནོར་བུ།
ལྕང་སྐྱ་རོལ་པའི་རྡོ་རྗེ། ཀློང་རྡོལ་བླམ་ངག་དབང་བློ་བཟང་སོགས་ཀྱིས་ཀྱང་དམ་པ་འདི་ཉིད་ཀྱི་ཞབས་ལ་གཏུགས་ནས་ཆོས་མང་དུ་ཞུས་སོ། །བླ་མ་དེ་དག་གི་གསུང་ལས་འཁྲུངས་པའི་དགེ་བའི་བཤེས་གཉེན་འཆད་ཉན་གྱི་རྒྱུན་འཕེལ་བ་ལ་གྲགས་ཆེ་བ་འདི་རྣམས་ཡིན་ཏེ།
སྐུ་ཞང་བློ་བཟང་མཁས་བཙུན། དུས་འཁོར་བླ་ཆེན་འཇམ་དཔལ་བཟང་པོ། གྲུབ་ཆེན་བྱམས་པ་ཆོས་རྒྱལ། ཆོས་རྗེ་རིན་ཆེན་དོན་གྲུབ་དང་བཞིའོ།
། ༑ ། །སྐུ་ཞང་བློ་བཟང་མཁས་བཙུན་ནི་འཁྲུངས་ས་ཞྭ་ལུ་མོ་དབེན་པ་ཡིན་ཀྱང་གནས་གསར་དགེ་འཕེལ་གྱི་གདུང་རྒྱུད་པ་ཞིག་གི་ཟུར་སྲས་སུ་གྲགས་པས་སྐུ་ཞང་པའི་མཚན་ཐོགས། ཕྱིས་རིམ་གྱིས་ཁང་རྙིང་གྲྭ་ཚང་གི་གདན་ས་བསྐྱངས་ཏེ་འཆད་ཉན་རྒྱུན་རིང་བ་གནང་།
གསང་འདུས་སོགས་ལ་ཡིག་ཆ་འགའ་ཞིག་ཀྱང་གསུང་རྩོམ་ཛད་པ་དང་ལུང་རྟོགས་ཀྱི་ཡོན་ཏན་རྒྱ་ཆེ་ལ་གཞན་ཕན་འཕྲིན་ལས་ཀྱི་རྒྱུན་བཟང་བ་བྱུང་ངོ་།
། ༑ ། །དུས་འཁོར་བ་བླ་ཆེན་འཇམ་དཔལ་བཟང་པོ་ནི། ཞྭ་ལུར་སྐུ་འཁྲུངས་ཤིང་ཆོས་སྒོར་ཞུགས་ནས་རྒྱུད་སྡེ་སྤྱི་དང་ཁྱད་པར་དུས་འཁོར་མཁས་པ་རང་མཁྱེན། རྗེས་སུ་ཉང་སྟོད་མཁར་ཁ་དུས་འཁོར་བའི་གདན་སར་ཕེབས་ནས

ཆོས་འཁོར་བསྐོར། སྐུ་ཚེའི་མཇུག་ལ་རི་ཕུག་ཏུ་བཞུགས་ནས་དུས་འཁོར། གསང་འདུས་སོགས་རྒྱུད་སྶདེ་མང་པོའི་དབང་བཀའ། བཤད་བཀའ། ཁྲད་བཀའ་སོགས་ཀྱི་འཆད་སྤེལ་གནང་ཞིང་དགུང་ལོ་དགུ་བཅུ་ལ་ཉེ་བ་བཞུགས་པར་གྲག་གོ
། ། །བླ་མ་བྱས་པ་ཆོས་ཀྱི་རྒྱལ་པོ་ནི། འཁྲུངས་རཱ་ཙ་ཤར་ནུབ་ཀྱི་མདའ་རྩེ་ཐོ་ཞེས་པ་ཡིན། ཆུང་ངུའི་དུས་ནས་ཞྭ་ལུར་བཙུན་པ་མཛད་ནས་ཨེ་ཝཾ་མཁན་ཆེན་ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ་པའི་དྲུང་དུ་རབ་བྱུང་དང་དགེ་ཚུལ་བསྒྲུབ།
མཚན་བྱམས་པ་རིན་ཆེན་ལྷུན་གྲུབ་ཆོས་ཀྱི་རྒྱལ་པོ་ཞེས་བཏགས། མཁན་ཆེན་དེ་ཉིད་ཀྱི་དྲུང་དུ། མི་གཡོ་བ་དཀར་པོ། འཇམ་དཀར་མ་ཏི་ལུགས། སྨན་བླ།
རྣམ་འཇོམས་ལྗང་སྔོན་སོགས་ཀྱི་རྗེས་གནང་གསན། འཇམ་མགོན་དཔལ་ལྡན་ཆོས་མཆོག་པའི་དྲུང་དུ། གསང་འདུས་མི་བསྐྱོད་པ། འཇམ་རྡོར། གཤེད་སྐོར། མཉམ་སྦྱོར། རིགས་བསྡུས། མ་ཧཱ་མ་ཡ། པདྨ་དྲ་པ་སོགས་དབང་བཀའ་ཤིན་ཏུ་མང་བ་གསན།
གྲུབ་དབང་རིན་ཆེན་བརྩོན་འགྲུས་ལ་དུས་འཁོར་དང་ཀྱཻ་རྡོར་སོགས་གསན། བླ་ཆེན་བསོད་ནམས་རྒྱ་མཚོ་དཔལ་མཆོག་རིགས་བསྡུས་སོགས་ཀྱི་དབང་བཀའ། ཆོས་སྐྱོང་གི་རྗེས་གནང་སྒྲུབ་སྐོར་སོགས་དང་།
འབྲོག་ཁང་པ་གྲུབ་དབང་འཇམ་དཔལ་མཁྱེན་བརྩེ་ལ་འོད་ཟེར་ཅན་མའི་རྗེས

གནད་ལས་ཚོགས། ཕྱག་རྡོར་འབྱུང་འདུལ། ཚེ་དབང་མདའ་འཕེལ་མ། སྒྲོལ་མ་ཉི་སུ་རྩ་གཅིག་གི་རྗེས་གནང་སོགས་ཆོས་བཀའ་མང་བ་གསན། གནས་གསར་རྡོ་རྗེ་འཆང་ངག་དབང་ཀུན་དགའ་ལེགས་པའི་འབྱུང་གནས་ཀྱི་དྲུང་དུ།
མཁའ་འགྲོ་རྒྱ་མཚོའི་སྐོར། རྡོ་རྗེ་འཇིགས་བྱེད་སོགས་ཀྱིས་མཚོན་དབང་ཆོས་མང་བ་གསན། །ཐོག་རིག་འཛིན་ཆེན་པོ་ཚེ་དབང་ནོར་བུ་ལ་དུས་འཁོར་སྦྱོར་དྲུག་སོགས་གསན། བྲག་གཡབ་སྐུ་སྐྱེ་ཕུན་ཚོགས་རྒྱ་མཚོའི་མ་ཆོས་རྡོ་རྗེ་ལ་འཇམ་དཔལ་གསང་ལྡན།
ཕྱག་རྡོར་འཁོར་ཆེན། རྡོ་རྗེ་གདན་བཞི་སོགས་ཀྱི་དབང་བཀའ། གཤེད་དམར་སྤྲོས་མེད་སོགས་ཁྲིད་བཀའ་མང་བ་གསན། རིན་ཆེན་འཇམ་དཔལ་ཆོས་དབང་ལ་བདེ་མཆོག་ལྕུ་ཨི་པའི་དབང་བཀའ་སོགས་གསན།
སློབ་དཔོན་འཇམ་དཔལ་ཆོས་དར་ལ་གསུང་འདུས་རིམ་ལྔ་སོགས་གསན། གཞན་ཡང་ཆོས་འབྲེལ་ཐོར་བུ་གསན་པའི་བླ་མ་ནི། གྲུབ་དབང་སངས་རྒྱས་བསྟན་པ། ཐར་རྩེ་ནམ་མཁའ་བསམ་གྲུབ།
ངོར་པ་དགེ་སློང་ཆོས་འཕེལ་རྒྱ་མཚོ། རྗེ་བཙུན་བློ་བཟང་ཡེ་ཤེས། རྒྱལ་དབང་བསྐལ་བཟང་རྒྱ་མཚོ། བྱང་གླིང་པ་འཇམ་དཔལ་ཚུལ་ཁྲིམས། རིན་ཆེན་འཇམ་དཔལ་བསྟན་འཕེལ། ཡོངས་འཛིན་རིན་ཆེན་འཇམ་དཔལ་དོན་གྲུབ་སོགས་མང་དུ་བསྟེན་ནས་ཐོས་པ་རྒྱ་མཚོའི་ཕ་རོལ་དུ་ཕྱིན་པར་མཛད་དོ།
།དགུང་ལོ་ཉི་ཤུ་ལོན་ནས་བཀྲ་ཤིས་ལྷུན་པོའི་ཤར་རྩེ་ཞལ་སྔ་ནས་ཡོལ་དཀར་བ་བློ་བཟང་མགོན་པོས་མཁན་པོ

མཛད་དེ་བསྙེན་རྫོགས་བཞེས། དེ་ནས་སློབ་གཉེར་རྣམས་ཚར་བ་དང་ཆེན་པོ་བྱང་མའི་གདན་སར་ཕེབས་ནས་འཆད་ཉན་གནང་པས། རེ་ཞིག་གི་ཚེ་ཞྭ་ལུ་བླ་བྲང་པའི་ལས་བྱེད་རྣམས་དང་ཐུགས་མ་མཐུན་པར། ཁོང་ཚོས་བླ་མ་ཉིད་ཀྱི་ཕྱག་ཞབས་ཀྱང་བཀྱིགས་ནས་བླ་བྲང་དུ་བཙོན་ལ་བཟུངས།
ཞྭ་ལུ་མཐིལ་གྱི་གྲྭ་པ་རྣམས་ནི་རི་ཕུག་ཏུ་སྒྲུབ་མཆོད་ལ་བཞུགས་སྐབས་ཡིན་གཤིས། དེར་ལྷ་མོའི་ཆོ་འཕྲུལ་ཡིན་ནམ་ཟེར། བུད་མེད་གཅིག་གིས་མ་ཎི་ཆེན་མོ་ནས་རྒྱང་སྐད་ཆེན་པོས་རི་ཕུག་ཏི་བཙུན་པ་ཀུན་བོས་ནས་ལོ་རྒྱུས་བཤད་པས།
གྲྭ་པ་རྣམས་ཧ་ལས་སྟེ་ཞྭ་ལུར་རྒྱུག་ནས་བླ་བྲང་གི་སྒོ་རྩར་བསྡད་ཀྱང་སྒོ་བསྡམས་ནས་བརྡ་ལན་ཙམ་ཡང་མ་བྱུང་།
། ། །དགོན་བླ་བྲང་ལ་མེ་རྒྱག་པ་ཡིན་ནོ་བྱས་པས། ནང་གི་ལྟེ་བོ་ཀུན་ཡང་གཙུག་ལག་ཁང་དང་བླ་བྲང་ལ་བར་ཁྱད་ཀྱི་ཆོས་ནས་འབྲེལ་མེད་པར་བརྟེན། མེས་བསྲེགས་ཀྱང་དོག་པས་བྲེད་ནས་དེ་མ་ཐག་བླ་མ་ཕྱག་ཞབས་བཀྱིགས་བཞག་པ་དེ་ག་ལ་རབ་གསལ་རིང་མོའི་སྒོ་མང་ནས་མར་ཞུལ་ཐག་ལ་བསྲིངས་དགོས་པ་བྱུང་།
དེ་ལྟ་བུས་རྐྱེན་བྱས་ཏེ་ཁ་མཆུ་ཆེར་ལངས་པས་ཐུགས་སྐྱོ་བ་སྐྱེས་ནས་རི་ཕུག་གི་རིན་ཆེན་སྐྱེད་ཚལ་དུ་ཚེ་བློས་བཏང་གི་སྒྲུབ་པ་འབའ་ཞིག་མཛད།
དཔལ་དུས་ཀྱི་འཁོར་ལོའི་སྦྱོར་བ་ཡན་ལག་དྲུག་དང་གསང་འདུས་རིམ་ལྔའི་རྣལ་འབྱོར་སྒོམ་པ་ལྷུར་བཞེས་པས

ཉམས་རྟོགས་ཁྱད་པར་ཅན་འཁྲུངས། ཡུལ་གྱི་གཞི་བདག་ཨ་ཤོའི་བྲག་བཙན་པ་སོགས་མི་མ་ཡིན་མཐུ་བོ་ཆེ་རྣམས་ཀྱང་དད་ནས་དངོས་སུ་འོངས་ཏེ་ཞབས་ཏོག་བྱེད་པ་བྱུང་། དེའི་ཚེ་སྔར་ཞྭ་ལུ་བླ་བྲང་དུ་སྐུ་ལ་བདོ་བའི་ལྟེ་བོ་ཐོག་རྒོད་ཟེར་པ་ལ་ཡང་ཁོ་རང་གི་མཐོང་ཡུལ་དུ་རྗེ་ཉིད་ནམ་མཁའ་ལ་འཕུར་བྱོན་པའི་ཆོས་གོས་ཀྱི་གྲྭ་ཟུར་ཁོའི་མིག་ལ་རྡེག་ཅིང་འདུག་ཟེར།
ཉིན་མཚན་ཀུན་ཏུ་སྨྲེ་དངགས་དྲག་པོ་འདོན་དགོས་པའི་མིག་ལ་ཟུག་ཟེར་བཟོད་གླགས་མེད་པ་བྱུང་སྟེ་རྗེ་ཉིད་ཀྱི་དྲུང་དུ་འོངས་ནས་བཤགས་པ་ཕུལ་བས།
ཞབས་སྐྱོང་བ་མཛད་ནས་ཞབས་མཐིལ་ལྕེས་བལྡགས་གྱིས་གསུང་། ཁོས་ཀྱང་དེ་ལྟར་བྱས་པས་མོད་ལ་སྔར་གྱི་སྡུག་བསྔལ་ལས་གྲོལ་བ་སོགས་ཚར་གཅོད་རྗེས་འཛིན་གྱི་ནུས་པ་ཆེ་བར་བསྟན།
དེ་ནས་དོན་གཉེར་ཅན་མང་པོ་ལ། དཔལ་མཆོག་རིགས་བསྡུས། དཔལ་མཆོག་རྡོ་རྗེ་སེམས་དཔའ། འཇམ་དཔལ་གསང་ལྡན། སངས་རྒྱས་མཉམ་སབྱོར་སོགས་དུས་དེར་དབང་རྒྱུན་ཆད་དུ་ཉེ་བ་མང་པོའི་དབང་བཀའ་དང་།
སྦྱོར་དྲུག ། རིམ་ལྔ། སྤྲོས་མེད་སོགས་ཀྱི་ཆོས་འཁོར་རྒྱུན་རིང་བ་བསྐོར། མཐར་ཞིང་ཁམས་འཕོས་ནས་བུར་ཞུ་བའི་ཚེ་ཡང་།
ལྗགས་སྤྱན། ཐུགས་སོགས་མ་ཚིག་པར་བྱོན་ཞེས་གྲགས། བརྒྱུད་འཛིན་ཐུགས་ཀྱི་སྲས་གྲུབ་དབང་བློ་གསལ་བསྟན་རྒྱན། ལྕེ་བཙུན་བསྟན་འཛིན་འཕྲིན་ལས། བྱང་གླིང་པ་བྱམས་པ་ཆོས་འཕེལ། ཆེན་པོ་ཡེ་ཤེས་བཀྲ་ཤིས

རྣམས་སོ། ། ༑ ། །ཆོས་རྗེ་རིན་ཆེན་དོན་གྲུབ་དེ་ནི། འཁྲུངས་ས་ཞྭ་ལུ་མོ་དབེན་པ་ཡིན། བླ་ཆེན་བསོད་ནམས་རྒྱ་མཚོ། འཇམ་མགོན་དཔལ་ལྡན་ཆོས་མཆོག །གྲུབ་དབང་རིན་ཆེན་བརྩོན་འགྲུས། ཆོས་རྗེ་འཇམ་དཔལ་ཚུལ་ཁྲིམས།
ཀ་ཐོག་རིག་འཛིན་ཚེ་དབང་ནོར་བུ། ས་སྐྱ་པ་ངག་དབང་ཀུན་དགའ་བློ་གྲོས་སོགས་བསྟེན་ནས་རྒྱུད་སྡེ་སྤྱི་དང་ཁྱད་པར་དུས་ཀྱི་འཁོར་ལོ་ལ་སྦྱངས། རབ་རྒྱས་གྲྭ་ཚང་གི་སློབ་དཔོན་རེ་ཞིག་གི་བར་མཛད།
དེ་རྗེས་རི་ཕུག་ཏུ་ཀུན་སྤང་མཛད་ནས་བཞུགས། དུས་འཁོར་ནས་བཤད་པའི་གོ་ལ། སྐྱེས་བུའི་ལུས་ཚད། ཤམ་བྷ་ལའི་ཞིང་བཀོད། དཔལ་ལྡན་འབྲས་སྤུངས་ཀྱི་མཆོད་རྟེན་སོགས་ཀྱི་དཔེ་རིས་ཀྱང་མང་དུ་བཀོད།
ཁྱད་པར་གར་དབྱངས་བྲིས་ཐིག་གི་ཕྱག་ལེན་སྤེལ་བ་ལ་སྤྲོ་བ་ཆེར་མཛད་ནས་དེ་དང་དེ་ལ་མཁས་གྲགས་ཐོན་པའི་སློབ་བུ་ཡང་མང་དུ་བྱུང་། གཞན་ཡང་དབང་རྗེས་གནང་མི་འདྲ་བ་མང་པོའི་རྒྱུན་འཆད་སྤེལ་གནང་བ་སོགས་བུ་ལུགས་ཀྱི་བསྟན་པ་ལ་ཕྱག་རྗེས་ཆེ་བ་མཛད་ནས་སྐུ་ཚེའི་མཇུག་ལ་ལྷན་སྔོན་གྱི་རི་ཁྲོད་དུ་ཕེབས་ནས་དེར་ཞིང་བརྗེ་བའི་ཚུལ་བསྟན་སློབ་མའི་གཙོ་བོ།
ཆོས་རྗེ་གསུང་རབ་རྒྱ་མཚོ།
ལྕེ་བཙུན་བསྟན་འཛིན་འཕྲིན་ལས། རབ་རྒྱས་སློབ་དཔོན་རིན་ཆེན་ལེགས་གྲུབ། ཁང་རྙིང་སློབ་དཔོན་རིན་ཆེན་སྐལ་བཟང

དཀར་པོ་སློབ་དཔོན་སྤྱི་ནང་ཆོས་འཕེལ་སོགས་འཆད་ཉན་འཕེར་བ་མང་དུ་བྱུང་ངོ་། ། ༑ ། །གྲུབ་དབང་བློ་གསལ་བསྟན་རྒྱན་དེ་ཉིད་ནི། འཁྲུངས་ས་ཞྭ་ལུ་མོ་དབེན་དུ་ཡབ་ཇོ་བཙུན་སངས་རྒྱས་ཚེ་དཔལ་དང་།
ཡུམ་སྲས་མོ་དཔལ་གྱི་སྲས་སྤྲེའུ་ཞེས་པ་མེ་མོ་ལུག་གི་ལོ་སྐུ་བལྟམས། དགུང་ལོ་ལྔ་ཙམ་གྱི་དུས་ནས་མི་རྟག་པ་དང་འཁོར་བ་ལ་ཞེན་པ་ལྡོན་པའི་ངེས་འབྱུང་དང་སྐྱོ་ཤས་དྲག་པོ་ལན་མང་དུ་འཁྲུངས། ཡབ་ཀྱི་ཀློག་སོགས་བསླབས་པས་འབད་རྩོལ་ཆེར་མི་དགོས་པར་མཁྱེན་ཙང་དགུང་ལོ་བདུན་བཞེས་པ་ཆུ་མོ་གླང་གི་ལོ།
།རི་ཕུག་ཆོས་ཀྱི་ཕོ་བྲང་ཆེན་པོར་ཕེབས་ནས་རྗེ་བླ་མ་བྱང་གླིང་པ་རིན་ཆེན་འཇམ་དཔལ་བློ་གསལ་དཔལ་བཟང་པོ་ལས་རབ་བྱུང་དང་དགེ་ཚུལ་གྱི་སྡོམ་པ་བཞེས།
མཚན་རིན་ཆེན་བློ་གསལ་བསྟན་རྒྱན་ཞེས་པའང་དེ་ཉིད་ཀྱིས་བཏགས། རྗེས་སུ་ཐུའུ་བཀྭན་རིན་པོ་ཆེ་བློ་བཟང་ཆོས་ཀྱི་ཉི་མས་བློ་གསལ་བསྟན་པའི་རྒྱལ་མཚན་དུ་བསྒྱུར་བ་མཛད།
ཞྭ་ལུ་པའི་དོན་ཞགས། རྡོར་དབྱིངས། རྩེ་མོ། དུས་འཁོར་སོགས་ཀྱི་སློབ་གཉེར་གནང་ནས་རི་ཁྲོད་བྱམས་པ་གླིང་དུ་བི་ལུང་བླ་མ་ཡོན་ཏན་རྒྱ་མཚོས་བཀའ་འགྱུར་གྱི་ལུང་གནང་གི་འདུག་པ་དེར་ཡོངས་སུ་རྫོགས་པ་གསན།
དེ་ནས་སྨོན་གྲུབ་ཁྱུང་རྩེར་མ་བབ་ཐའི་ཇི་ཚེ་རིང་བཀྲ་ཤིས་ཀྱི་མཆོད་གནས་མཛད་དགོས་པའི་ཞུ་བ་ཕུལ་བ་ལྟར་དེར་ཕེབས་ནས་བཀའ་འགྱུར་ཀློག་འདོན་གནང

བས་སྔར་ཐུགས་ལ་ངེས་འབྱུང་དྲག་པོ་ཡོད་པའི་ཁར་མདོ་སྡེ་རྣམས་གཟིགས་པས་རྐྱེན་བྱས་ཏེ་འཁོར་བའི་ཕུན་ཚོགས་གང་ལ་ཡང་མི་སྨོན་ཞིང་དེ་བཞིན་གཤེགས་པའི་རྣམ་ཐར་ལ་རྗེས་སུ་སློབ་འདོད་ཀྱི་དད་པ་ཚད་མེད་པ་འཁྲུངས།
སྔ་ཕྱི་དྲིལ་བས་བཀའ་འགྱུར་ཡོངས་སུ་རྫོགས་པ་ཚར་གསུམ་རྗེ་རང་ཉིད་ནས་ཀློག་པར་མཛད། བླ་མ་དམ་པ་བྱམས་པ་ཆོས་ཀྱི་རྒྱལ་པོ། བྱང་གླིང་པ་འཇམ་དཔལ་ཚུལ་ཁྲིམས། དཀར་པོ་ཆོས་རྗེ་ཡེ་ཤེས་གྲགས་པ་སོགས་ལས་བུ་ལུགས་ཀྱི་དབང་ཆོས་རྣམས་གསན་ཞིང་དེ་རྗེས་འབའ་ར་བའི་ཀུན་མཁྱེན་ཆོས་རྗེ་ངག་དབང་ཡེ་ཤེས་དེ་ཉིད་སྔར་ངོ་མཁྱེན་ཅིང་ཐུགས་ལ་འདོགས་པར་ཡོད་པས་འབའ་རའི་ཡང་དགོན་བླ་བྲང་དུ་ཕེབས།
རྗེ་དེ་ཉིད་ལ་སྐྱེས་མཆོག་ཆེན་པོའི་གདམས་པ་རྣམས་རྫོགས་པ་ཞིག་གནང་དགོས་ཚུལ་ཞུས་པས། བླ་མས་ཀྱང་དགྱེས་བཞིན་དུ་ཞལ་གྱིས་བཞེས་ནས། ཐར་པར་འཇུག་པའི་གྲུ་བོ་སྐོར་གསུམ། འབའ་ར་བའི་ཁྲིད་ཆེན་བརྒྱད།
རྗེ་ཡང་དགོན་པའི་རི་ཆོས་ཆེན་མོ་སོགས་ཆོས་བཀའ་ཤིན་ཏུ་མང་བ་གནང་། སྨོན་ལམ་ལྷུན་གྲུབ་ཟེར་བའི་རས་གཞིག་དང་གཉིས་པོས། ལུས་སྦྱོང་ལྔ་བཅུ་པ་དང་ཉི་ཤུ་པ་སོགས་འཁྲུལ་འཁོར་གྱི་ལག་ལེན་རྣམས་ཀྱང་ལེགས་པར་བསླབས།
དེ་ནས་དབུས་ཕྱོགས་སུ་རྒྱལ་དབང་བསྐལ་བཟང་རྒྱ་མཚོ་ལ

བསྙེན་རྫོགས་ཞུ་བའི་ཕྱིར་དུ་ཕེབས་ཀྱང་སྟབས་འགྲིག་མིན་གྱིས་ཕུར་ལྕོག་ངག་དབང་བྱམས་པའི་དྲུང་དུ་བསྙེན་པར་རྫོགས་པའི་སྡོམ་པ་བཞེས་ཏེ་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་གྱི་བཅས་མཚམས་ཕྲ་ཞིང་ཕྲ་བའི་བར་ཐམས་ཅད་ལེགས་པར་སྲུང་བར་མཛད།
བླ་མ་དེ་ཉིད་སོགས་ལ་སེམས་བསྐྱེད་ཀྱང་གསན་ནས་བྱང་སའི་གཞུང་ལ་ཐོས་བསམ་མཐར་ཕྱིན་པ་བསྐྱངས་ཏེ་བྱང་ཆུབ་སེམས་དཔའི་ཚུལ་ཁྲིམས་ཡང་དག་པ་ལ་གནས་བར་མཛད།
སླར་ཡང་འབའ་ར་བའི་ཀུན་མཁྱེན་ཆོས་རྗེའི་དྲུང་དུ་གསུང་ཆོས་ཀྱི་ལྷག་མ་རྣམས་གསན་པ་དང་སྒྲུབ་པ་མཛོད་དགོས་པའི་སྙན་གསན་འབེབས་པར་ཕེབས་པས། ཁྱོད་སྒྲུབ་པ་བྱེད་རྒྱུར་འདུག་གསུངས་ནས་ཐུགས་ཤིན་དུ་དགྱེས་པར་མཛད།
དེ་ཡང་རྗེ་ཉིད་ཀྱི་སྒྲུབ་པའི་ཞལ་བཀོད་བསྡུས་པ་ལས། བླ་མ་རིན་པོ་ཆེ་ལ་སྒྲུབ་པ་ཡུན་རིང་གི་དམ་བཅའ་ཞིག་ཕུལ་ནས། དགེ་སྦྱོར་བྱེད་ལུགས་ཀྱི་ཞལ་བཀོད་གཅིག་ཞུས་པ་ལ།
འདི་སྐད་གསུངས། སྒྲུབ་པ་གཉུགས་སུ་བསྲིང་བའི་དམ་བཅའ་ལེན་པ་ནན་ཏར་བཟང་། སྒྲུབ་པ་བྱེད་ལུགས་ལ་འདི་ལྟར་དགོས་པ་ཡིན། དགེ་སྦྱོར་གྱི་མགོ་ལེགས་པར་འདོན་པའི་མིང་ཁོ། ཚེ་སྟོད་ཚེ་སྨད་ཐམས་ཅད་དུ་གནས་རི་ཁྲོད་ཀྱི་དགོན་པ་བསྟེན་པ་ཞིག་དགོས།
ཚེ་འདིའི་སྒྲུབ་བློ་སྐད་ཅིག་ཀྱང་མེད་པ་ཞིག་དགོས། ཉེ་འབྲེལ་གྱི་འཁྲི་བ་ལེགས་པར་ཆོད་པ་ཅིག་དགོས། ནོར་ལོངས་སྤྱོད་ཀྱི་གསོག་རུམ་ནམ་ཡང

སྤོང་བ་ཅིག་དགོས། ཕ་ཡུལ་གྱི་སྲེད་པ་རྩ་བ་ནས་ཆོད་པ་ཅིག་དགོས་པ་ཡིན། ཞེས་སོགས་ཞལ་གདམས་མང་དུ་གསུང་ཚུལ་ཕྱི་ཡི་གེ་ཟུར་ན་གསལ་བ་ལྟར་རོ། །ཀུན་མཁྱེན་ཆོས་རྗེ་འདི་ནི་གཉག་ཛྙ་ན་ཀུ་མ་རའི་སྐྱེ་བ་ཡིན་པར་ཨྱོན་རིན་པོ་ཆེའི་ལུང་གིས་ཟིན་ཅིང་ཉིད་ཀྱི་མནལ་ལམ་དུའང་རྒྱལ་དབང་ལྔ་པ་ཆེན་པོ་ལ་གསུང་ཆོས་འགའ་ཞིག་འབུལ་དགོས་པའི་གྲབས་བྱས་པ་རྨིས་ཚུལ་གསུང་བ་ལ་དཔགས་ན་ཟུར་ཆོས་དབྱིངས་རང་གྲོལ་དང་ཡང་ཐུགས་རྒྱུད་གཅིག་པར་ཞལ་གྱིས་བཞེས་པར་མངོན་ཞིང་།
རྗེ་ཉིད་ཀྱི་རྩ་བའི་བླ་མ་བཀའ་དྲིན་ཅན་དུ་འཛིན་ནོ། །ཟབ་མོ་བྲག་པ་རྗེ་འཕྲིན་ལས་ཆོས་འཕེལ་གྱི་ཐུགས་སྲས་དམ་པ་བསམ་གཏན་སྒང་གི་བླ་མ་ཡེ་ཤེས་རྒྱལ་མཚན་ལ་དཔལ་རི་བོ་དགའ་ལྡན་པའི་ལུགས་ཀྱི་ཕྱག་ཆེན་རྩ་བ་རྒྱལ་པའི་གཞུང་ལམ་གྱི་ཁྲིད་དང་།
གཅོད་དབང་ནམ་མཁའ་སྒོ་འབྱེད། གཅོད་གཞུང་ཐར་འདོད་དེད་དཔོན་མའི་ཁྲིད། གཞན་ཡང་ལམ་རིམ་བློ་སྦྱོང་གི་སྐོར་དང་།
རྒྱལ་སྲས་བཀའ་འབུམ། བཅུ་གཅིག་ཞལ་གྱི་དབང་སོགས་དགེ་ལུགས་ཀྱི་ཆོས་བཀའ་མང་བ་གསན། བླ་མ་འདི་ཉིད་འཕགས་པའི་གནས་བརྟན་པ་ཀུ་ལའི་རྣམ་འཕྲུལ་ཡིན་གསུང་།
ཤིན་ཏུ་མོས་པ་མཛད། དེ་ལྟར་ཐོས་བསམ་གྱི་སྒྲོ་འདོགས་ཆོད་ནས་དགུང་ལོ་བཞི་བཅུ་བཞེས་པ་མེ་ཕོ་ཁྱི་ལོ་ནས་བརྩམས་ཏེ་མཐར་སྐུ་མ་གཤེགས་ཀྱི་བར་རི

ཕུག་གི་སྒྲུབ་ཁང་རྣམ་གྲོལ་ཡང་རྩེར་གཟིམས་སྒོའི་ཐེམ་པ་མི་འདའ་པའི་སྐུ་མཚམས་ཁོ་ན་ལ་བཞུགས་སོ། །དེ་ཡང་ཕལ་ཆེར་བུག་སྒོ་འདག་སྦྱར་མཛད་དེ་ཆབ་སོགས་ཀྱང་ཕྱི་ནས་ཝ་ཡུར་བཙུགས་ནས་འདྲེན་པར་མཛད།
ལོ་རེའི་ཁོངས་སུ་དབུ་སྐྲ་ལན་རེ་བསིལ་བ་མཛད་པས་དེ་འབྲག་མཁན་རེ་སྐས་བཙུགས་ནས་ནང་དུ་འགྲོ། དེ་ཙམ་ལས་གཞན་པའི་རྒྱུ་འགྲུལ་བཅད་ནས་སྒྲུབ་པ་ཤིན་ཏུ་དམ་པ་མཛད། སྐབས་ཤིག་ས་སྐྱའི་བདག་ཆེན་ངག་དབང་ཀུན་དགའ་བློ་གྲོས་དབུས་ཕེབས་གནང་བའི་ལ་ཞོར་དུ་ཞྭ་ལུའི་རི་མཐིལ་གྱི་གནས་གཟིགས་མཛད་ནས་ཕྱི་ནང་སུ་ལ་ཡང་དོགས་གནས་མེད་པར་རྗེ་ཉིད་ཀྱི་བུག་སྒོའི་འགག་ཏུ་བྱོན་ཡུན་རིང་པོའི་བར་བཀའ་མཆིད་མཛད་ཅིང་བཞུགས་པས།
དེ་ནས་འདག་སྦྱར་ཡང་བཤིག་སྟེ་སྐུ་མཚམས་ཅུང་ཟད་སློད་དེ་མཇལ་མཁན་བྱུང་ཚད་གཏོང་བ་དང་གསུང་ཆོས་ཀྱང་ཅི་རིགས་པ་གནང་ཞེས་གྲག་གོ། རྗེ་ཐུའུ་བཀྭན་པ་བློ་བཟང་ཆོས་ཀྱི་ཉི་མ་ཡང་ཞྭ་ལུའི་གདན་སར་ཕེབས་ནས་མཇལ་ཞིང་ཆོས་འབྲེལ་ཞུ་བ་གནང་པས་དཔོན་སློབ་ཐུགས་ཡིད་གཅིག་ཏུ་འདྲེས།
ཐུའུ་བཀྭན་རིན་པོ་ཆེས་རྗེ་ཉིད་ལ་ཞལ་གདམས་གནང་བ་འདི་ལྟར་རོ། །གནས་འཁོར་བའི་ཕུན་ཚོགས་ཐམས་ཅད་ལ།
།ཡིད་གཏིང་ནས་ལོག་པའི་སྐྱོ་ཤས་ཀྱིས། །ཆོས་སྒྲུབ་པ་སྙིང་པོར་མཛད་པ་ཡིན། །ཁྱོད་བློ་གསལ་བསྟན་པའི་རྒྱལ་མཚན་གྱིས། །འདིར་བསྙེན་བཀུར་ལྷ་རྫས་བཅས་བསྲིངས་ཤིག །ཚེ

འདི་ཕྱིའི་མདུན་མ་སྒྲུབ་ཚུལ་གྱིས། །གཏམ་ཚིགས་སུ་སྤེལ་བ་དགོས་སོ་ཞེས། །གཟུགས་ཡི་གེར་བྲིས་ནས་བསྐུར་བ་འབྱོར། །དུས་དེང་སང་རབ་བྱུང་ཐམས་ཅད་ཀྱི། །ཆོས་ཐོས་པས་བསྒོམ་པ་ཡལ་བོར་ནས། །ཚོང་ཞིང་ལས་བུན་བསྐྱེད་ལ་སོགས་པ།
།དམན་ཁྱིམ་པའི་བྱ་བ་ཉམས་ལེན་དུས། །ཚེ་འདི་སྣང་འཁྲི་བ་ཀུན་བཅང་ནས། །མཆོག་ཐར་པ་སྒྲུབ་ལ་རྩེ་གཅིག་ཏུ། །ཐུགས་བརྩོན་པས་གཞོལ་བ་ཁྱེད་རྣམས་ལ། །བདག་སྙིང་གི་ཁོང་ནས་ཡི་རངས་སོ།
།ལར་ད་དུང་ཇི་སྲིད་འཚོ་ཡི་བར། །གྱོང་ལྟོ་གོས་གཉིས་ལ་ལེགས་བཀུར་ནས། །རྟེན་དལ་འབྱོར་སྙིང་པོ་ལེན་པ་ལ། །ཁྱོད་སྙིང་རུས་སྐྱེད་ཅིག་བསྟན་རྒྱན་པ། །གཞི་དམ་སྡོམ་རྩ་ལྟར་ཡལ་བོར་ནས།
།ལམ་བསྐྱེད་རྫོགས་བསྒོམས་ཀྱང་དོན་མེད་ཡིན། །དོན་དེ་ཕྱིར་སྲུང་སྡོམ་དག་པ་ལ། །གནད་དམ་པར་ཟུངས་ཤིག་བསྟན་བརྒྱན་པ། །ལམ་མཐུན་མོང་རིམ་པར་མ་སྦྱངས་པར། །དཔལ་གསང་སྔགས་འཇུག་པའི་གནས་མེད་པས།
།ཆོས་བྱང་ཆུབ་ལམ་གྱི་རིམ་པ་ལ། །རྒྱུད་སྔོན་དུ་སྦྱོངས་ཤིག་བསྟན་རྒྱན་པ། །རྒྱུད་ཀུན་སློང་ངན་པའི་དབང་གྱུར་ན། །ཆོས་གང་བྱས་ངན་འགྲོའི་རྒྱུ་ཡིན་པས། །ཁྱོད་ཉམས་ལེན་གང་བྱེད་བྱང་སེམས་ཀྱི།
།རྩིས་ཟིན་པར་མཛོད་ཅིག་བསྟན་རྒྱན་པ། །དུས་ཉིན་བཞིན་དག་པ་གང་བྱས་ཀུན། །དཔལ་རྫོགས་པའི་སངས་རྒྱས་རྒྱུར་བསྔོ་ཞིང། །

དེ་དམིགས་མེད་ལྟ་བས་རྒྱས་བཏབ་ན། །དགེ་འཛད་མེད་འཕེལ་ལོ་བསྟན་རྒྱན་པ། །ལོ་ཟླ་བ་རེ་རེ་ཙམ་བསྒོམས་པས། །རྒྱུད་གང་ཡང་ཕྱིན་པར་མི་འགྱུར་པས། །ཡུན་ཚེ་དང་སྒྲུབ་པ་སྙོམས་པ་འདི། །དོན་གཙོ་བོ་ཡིན་ནོ་བསྟན་རྒྱན་པ།
།འདིར་ཅུང་ཟད་བསགས་པའི་དགེ་བ་ཡིས། །ཁྱོད་སྒྲུབ་པ་གེགས་མེད་མཐར་ཕྱིན་ཅིང་། །གནས་འོག་མིན་ཆོས་ཀྱི་ཕོ་བྲང་དེར། །དུས་མྱུར་དུ་ཞལ་འཛོམས་འགྱུར་བར་སྨོན། ། ཞེས་སོ།
།གཞན་ཡང་རྗེ་ཉིད་སྐུ་མཚམས་དམ་པོ་ལ་བཞུགས་དུས། །བྱང་ཆུབ་སེམས་དཔའ་དྲི་མེད་གྲགས་པའི་རྣམ་འཕྲུལ་མ་ཧཱ་པཎྜི་ཏ་དཀོན་མཆོག་འཇིགས་མེད་དབང་པོ་ཞྭ་ལུའི་ཕུག་ཏུ་ཕེབས། །དེའི་ཚེ་རྗེ་ཉིད་ནས་ངེད་ཀྱི་བུག་སྒོར་སྤྱན་ཟུར་གཡས་ནས་ཞལ་མཇལ་དང་ཕྱག་དབང་གནང་དགོས་ཞེས་ཡི་གེ་ཕུལ་བས།
ཀུན་མཁྱེན་འཇིགས་མེད་དབང་པོ་བུག་སྒོར་མཇལ་ནས་ཞལ་མཇལ་དང་བྱིན་རླབས་སྩལ་བའི་ལོ་རྒྱུས་དེ་ཉིད་ཀྱི་རྣམ་ཐར་ནང་ནའང་ཡོད་ཅེས་ཟེར།
ད་ལྟར་སྒྲུབ་པ་ཉམས་སུ་བཞེས་ནས་ཐུགས་རྒྱུད་ལ་མྱོང་རྟགས་འཁྲུངས་ཚུལ་ཡང་རྗེ་ཉིད་ཀྱི་ཞལ་ནས། བསྲེ་པ་སྐོར་གསུམ་ལ་སོགས་ཆོས་དྲུག་གི །ཉམས་ལེན་མི་ཞན་ཉམས་འོག་ཚུད་ལགས་ཀྱང་།
ཆོས་ལོག་ཡིན་སྙམ་ངག་ལ་བསྟན་པ་ན། །ཕན་ཐོགས་མི་འགྱུར་རང་སར་བསྒོམ་ནུས་ཤོག །གཉིད་ནི་ཕལ་ཆེར་འོད་གསལ་ངང་དུ་འགྲོ། ལྟ་ལོག་མི་རུང་ཚར་གཅོད་སླ་མོད་ཀྱང་། །རང་འདོད

ལས་སྦྱོར་ཉེས་པ་ཆེ་བསྲུང་ཞིང་། །བསྟན་འགྲོའི་དོན་འགྱུར་ལས་ལ་སྦྱོར་ནུས་ཤོག །ཅེས་དང་། བདག་གིས་རྩེ་གཅིག་བསྒོམས་པའི་ནུས་པ་དང་། །ནང་གི་རྩ་རླུང་ཁམས་ཀྱིས་བྱེད་པ་ཡིས། །ཕྱི་རུ་ལྷ་སོགས་མཐོང་སྣང་མང་ཡོད་ཀྱི།
།མཆོག་ཏུ་མི་འཛིན་གསང་བ་མི་སྒྲོག་ཤོག །དེ་བཞིན་རིག་པ་དྭངས་པའི་ངང་ཉིད་ལ། །རང་དང་གཞན་ལ་བཟང་ངན་དུ་མ་ཞིག །བྱུང་དང་འབྱུང་འགྱུར་ཤེས་ཀྱང་ཟག་བཅས་ལ། །ཡིད་བརྟན་མི་རུང་ཁ་རོག་སྡོད་ནུས་ཤོག
།ཅེས་གསུངས་པ་ལྟར་ཡོན་ཏན་ཐམས་ཅད་བུམ་ནང་གི་མར་མེ་བཞིན་དུ་མངོན་པར་མི་མཛད་ཀྱང་ཅུང་ཟད་ཙམ་ནི་ཚིག་ཟུར་དེ་དག་ལས་ཤེས་སོ། གསུང་ལས་འཁྲུངས་པའི་སློབ་མའི་གཙོ་བོ་ཡང་ཁྱབ་བདག་བྱང་གླིང་པ་རིན་ཆེན་བྱམས་པ་ཆོས་འཕེལ།
ཆོས་རྗེ་སྦྱིན་པ་ཆོས་འཕེལ། རྗེ་བླ་མ་ཡེ་ཤེས་དཔལ་འབྱོར། །བྱ་བྲལ་བླ་མ་བློ་བཟང་རྒྱལ་མཚན། སྤོང་བ་པ་ཆེན་པོ་རྗེ་དྲུང་འཇམ་དབྱངས་བཤེས་གཉེན།
ཆོས་རྗེ་མ་ཎི་བ་རིན་ཆེན་དོན་གྲུབ་སོགས་མང་དུ་བྱོན་ནོ། །བུ་སྟོན་ཐམས་ཅད་མཁྱེན་པའི་རྣམ་ཐར་སྙིམ་པའི་མེ་ཏོག་དང་། ཞྭ་ལུའི་ཆོས་རབ་གསལ་སོགས་པར་པོད་ལོངས་ཙམ་ཡང་བཞེད་པར་མཛད་ཅིང་།
གཞན་ཡང་གཞིས་ཀ་རྩེའི་བཤས་ར་འབུམ་པ་ཉམས་གསོལ་གནང་བས་མཚོན་སྐུ་གསུང་ཐུགས་རྟེན་བསྐྲུན་པ

དང་། དགེ་འདུན་གྱི་སྡེ་ལ་བསྙེན་བཀུར་སོགས་རྣམ་པར་དཀར་བའི་མཛད་འཕྲིན་རེ་རེ་ནས་སྨོས་མི་ལང་ཞིང་། དགུང་ལོ་བདུན་ཅུ་དོན་དྲུག་བཞེས་པ་ཆུ་ཕོ་ཁྱིའི་ལོ་ཆུ་སྟོད་ཟླ་བའི་ཉི་ཤུ་གཅིག །ཀུན་མཁྱེན་བུ་སྟོན་ཆེན་པོ་དགའ་ལྡན་གྱི་གནས་སུ་གཤེགས་པའི་དུས་ཚོད་ཀྱི་སྟེང་དུ་ཐུགས་དམ་ཟབ་མོའི་ངང་ནས་གཤེགས་པའི་ཚུལ་བསྟན།
སྐུ་གདུང་རིལ་པོར་བཞུགས་པའི་མཆོད་རྟེན་དང་། གཟིམས་ལམ་སྐུ་འདྲ་སྐུ་ཚད་དང་མཉམ་པ་སོགས་རི་ཕུག་ཏུ་བཞེངས་སོ།
ལྕེ་བཙུན་ཆེན་པོ་བསྟན་འཛིན་འཕྲིན་ལས་དེ་ནི། ཞྭ་ལུ་ཕུ་ནུབ་ཀྱི་གནས་གསར་དགེ་འཕེལ་དུ། ཡབ་སྐུ་ཞང་པའི་གདུང་བརྒྱུད་ཞབས་དང་དཔལ་ཆེན་དོན་གྲུབ་དང་།
ཡམ་ཀུན་དགའ་དཔལ་མོ་གཉིས་ལ་སྲས་སྐུ་མཆེད་བཞི་ཙམ་འཁྲུངས་པ་ལས། རྗེ་འདི་ཉིད་གསུམ་པ་ཡིན་ཅིང་། དེའང་ལྷུམས་སུ་བཞུགས་པའི་ཚེ་ཡུམ་གྱི་རྨི་ལམ་དུ་མཆོད་རྟེན་གཅིག་གི་ནང་ནས་གཅིག་སྐྱེ་བ་སོགས་རྨི་ལྟས་ངོ་མཚར་བ་དེ་འདྲ་ཁ་ཡར་བྱུང་ངོ་།
།ད་ནས་ཤིང་ཕོ་བྱི་བའི་ལོ་དཔྱིད་ཟླ་ར་བའི་གཟའ་ཚེས་བཟང་པོའི་ཉིན་སྐུ་འཁྲུངས། དེའི་ཚེ་འབྲུག་གི་སྐད་ལྟ་བུ་སྒྲ་ཤིན་ཏུ་ཆེ་བ་ཞིག་ཀྱང་བརྒྱབ་པས།
ཉེ་ལོགས་ཀྱི་ཡུལ་མི་དག་དེ་རིང་སྐུ་ཞང་པ་ཚོ་ཐུགས་སྤྲོ་མཛད་པ་ཨེ་ཡིན། མེ་མདའ་གཅིག་ཀྱང་བུས་སོང་ཟེར་སྐད། ཆུང་ངུའི་དུས་ནུབ་གཅིག་ཡབ་ཀྱི་ཆིབས་པ་ཆོས་ཉིད་སྨུག་འཛིན་ཟེར་བ

ཞིག་ཡོད་པས། དེའི་མིང་ཐུགས་ལ་ཡང་ཡང་ཤར་བས་མཚན་ཕྱེད་ཙམ་གྱི་རིང་མནལ་མ་བྱུང་། ཇི་ཞིག་ནས་ཡུལ་སྣང་ཐམས་ཅད་སྟོང་པར་འདུག་དགོངས་པའི་ལྟ་བ་རང་འཁྲུངས་སུ་བྱུང་པ་དང་། ཡང་ནུབ་གཅིག་མནལ་ལམ་དུ་བུ་མོ་འགའ་རེ་ནས་ནམ་མཁའ་ལ་སུས་ཀྱང་མི་རེག
།རེག་ན་དགའ་བ་ལ་ཟེར། ངས་རེག་འོང་། ང་པང་དུ་ལོང་ལས་ཐེ་གཅིག་གསུངས་པས། བུ་མོ་གཅིག་གིས་བཏེགས་ནས་ཉིད་ཀྱི་ཕྱག་ཏུ་འཁྱུག་པ་ལྟ་བུ་ཞིག་བསྣམས་ཏེ་ནམ་མཁའ་ལ་ཡུག་ཡུག་མཛད་པས།
གནམ་རྒྱན་འདྲ་མོ་ཞིག་ལ་ཐུག་ནས་ནམ་མཁའ་ཐམས་ཅད་ལིང་ལིང་བྱས་པ་འདྲ་ཞིག་བྱུང་པས། བུ་མོ་རྣམས་དགའ་ནས་ངོ་མཚར་དེ་འདྲ་ཟེར་བའི་མོད་ལ་མནལ་སད། ཕྱིས་དེ་སྐབས་ཀྱི་རྨི་ལམ་དེ་ཡང་ཆོས་ཉིད་ཀྱི་དོན་ཕྲན་བུ་གོ་བ་འདི་ལ་ལྟ་བ་འདུག་གསུང་།
དགུང་ལོ་བཅུ་གསུམ་ཙམ་ལ་རི་ཕུག་བྱང་གླིང་བླ་བྲང་དུ་ཆོས་རྗེ་འཇམ་དཔལ་ཚུལ་ཁྲིམས་པའི་དྲུང་དུ་རབ་བྱུང་མཛད། དེར་བཞུགས་ནས་འཇམ་དཔལ་མཚན་བརྗོད་དང་།
སྐུ་སྟོད་རྣམ་གསུམ་སོགས་ཉེར་མཁོའི་ཆོས་སྤྱོད་རྣམས་འཛིན་སྐྱོར་འགྲུས་པ་གནང་ཞིང་རྗེ་འཇམ་དཔལ་ཚུལ་ཁྲིམས་པའི་གསུང་གིས། ཞབས་དྲུང་བགྲེས

པ་དག་ལ་དཔྱད་ན་ཁྱེད་ཤེས་རབ་ཆེ་རྒྱུ་རང་མི་འདུག །འོན་ཀྱང་སྐུ་ཞང་པའི་ཆོས་རྗེ་གོང་མ་རྣམས་ཡོ་ག་རྣལ་འབྱོར་རྒྱུད་ཀྱི་བསྟན་པ་སྤེལ་མཁན་ཡིན་པས། ཁྱེད་ཀྱང་རྩེ་མོ་རིགས་བསྡུས་ཀྱི་སློབ་གཉེར་བྱས་པ་དྲག་གསུང་།
རྩེ་མོའི་དཔེ་འཛིན་མཛད་ཅིང་ཡོད་པ་ན། དཔལ་འཁོར་ཆོས་སྡེའི་ནང་ཚན་དུས་འཁོར་ཤར་ཆེན་པས་གདན་སར་ཕེབས་དགོས་པའི་སྙན་ཞུ་འབུལ་མཁན་སླེབས་ཏེ། ཡབ་ཡུམ་དག་གིས་སྐུ་ན་ཕྲ་བ་སོགས་ཀྱི་མི་ཡོང་ཤེས་ཐག་བཅད་འདུག་ཀྱང་།
ཨ་ཁུ་བསོད་ནམས་ལགས་ཀྱི་ཞལ་བཞེས་གནང་གྲུབ་པས། དར་རྩེ་མོའི་དཔེ་འཛིན་གྱི་འཕྲོག་ཤོལ་ཏེ་རྒྱལ་རྩེའི་དགེ་རྩར་དགས་པའི་བདེ་མཆོག་མཁའ་འགྲོ་རྒྱ་མཚོའི་སློབ་གཉེར་མཛད།
དེ་ནས་ཉིད་ཀྱི་དགུང་ལོ་བཅུ་དྲུག་བཞེས་པ་ས་མོ་ཡོས་ཀྱི་ལོ། ཆོས་གྲྭ་ཆེན་པོ་དཔལ་འཁོར་བདེ་ཆེན་དུ་ཕེབས་ནས་དུས་འཁོར་ཤར་ཆེན་པའི་བླ་མ་མཛད་ཅིང་། སྔ་ཕྱིར་རྗེ་འཇམ་དཔལ་ཚུལ་ཁྲིམས་པའི་དྲུང་ནས།
འཆི་མེད་རྔ་སྒྲ་དང་། རྡོ་རྗེ་མི་འཁྲུགས་པ་སོགས་ཀྱི་དབང་བཀའ། སེམས་ཉིད་ངལ་གསོ་སོགས་ཁྲིད་འགའ་ཞིག་ཀྱང་གསན། དུས་འཁོར་བ་བླ་ཆེན་འཇམ་དཔལ་བཟང་པོ་ལ་དུས་འཁོར་སྐུ་གསུང་ཐུགས་ཡོངས་རྫོགས།
གསང་འདུས་མི་བསྐྱོད་པ། གཤེད་དམར་ལྷ་ལྔ་སོགས་ཀྱི་དབང

ཟུར་བཀའ་མང་བ་གསན། བླ་མ་བྱམས་པ་ཆོས་ཀྱི་རྒྱལ་པོ་ལ། སྦྱོར་དྲུག །གསང་འདུས་རིམ་སྔ། གཤེད་དམར་སྤྲོས་མེད་སོགས་ཁྲིད་བཀའ་ཆེན་པོ་རྣམས་དང་། དཔལ་མཆོག་རིགས་བསྡུས་སོགས་ཀྱི་དབང་བཀའ་མང་བ་གསན།
བླ་མ་རིན་ཆེན་དོན་གྲུབ་ལ། བདེ་མཆོག་ལོ་ནག་ཕྱག་རྡོར་འགྲོ་བཟང་། རྣམ་སྲས་ཀྱི་རྗེས་གནང་སྐོར་རྣམས་གསན། རྗེ་ཉིད་ཀྱི་གཅེན་བཅོ་བརྒྱད་ཁྲི་ཆེན་ངག་དབང་ཀུན་དགའ་མཁྱེན་རབ་ལ་རྡོར་འཕྲེང་སོགས་སྤྱི་བཀའ་མང་པོ་དང་།
སྒྲུབ་ཐབས་རིན་འབྱུང་སོགས་བྱིན་རླབས་དང་རྗེས་གནང་སྐོར་མང་པོ་གསན། རྩེ་གདོང་ཁྲི་ཆེན་བསྟན་འཛིན་ལྷུན་གྲུབ་ལ་གསུང་ངག་སློབ་བཤད་སྐོར་གསན། མཁའ་རེག་ཆོས་རྗེ་བློ་གསལ་ཕུན་ཚོགས་ལ་ཟབ་ལམ་ནཱ་རོ་མཁའ་སྤྱོད་ཀྱི་སྐོར་དང་རྣམ་སྲས་བེ་འབུམ་སོགས་གསན།
བཀའ་འགྱུར་པ་ཡོན་ཏན་རྒྱ་མཚོ་ལ་བཀའ་འགྱུར་གྱི་ལུང་གསན། དགེ་སློང་རིན་ཆེན་བསྟན་དར་ལ། བུ་སྟོན་བཀའ་འབུམ།
ཐུགས་སྲས་བཀའ་འབུམ། མཁན་རབས་བཀའ་འབུམ་སོགས་གསན། དེ་ནས་ལྷོ་མོན་གྱི་ལྗོངས་སུ་ཕེབས་ནས་རས་ཆེན་སངས་རྒྱས་རིན་ཆེན་དང་མཇལ། བདེ་མཆོག་ནཱ་རོ་བཅུ

གསུམ་མའི་དབང་སོགས་མི་ཕམ་པདྨ་དཀར་པོ་ནས་བརྒྱུད་པའི་འབྲུག་པའི་ཆོས་སྐོར་རྣམས་ཀྱང་རྫོགས་པར་གསན། བླ་མས་ཀྱང་ལྷོ་ཕྱོགས་ཀྱི་བཀའ་བརྒྱུད་པའི་གྲུབ་ཐོབ་གཅིག་གི་སྐུ་སྐྱེ་ཡིན་ཚུལ་སོགས་རྗེ་ཉིད་ལ་གཟེངས་བསྟོད་ལུང་བསྟན་དཔེ་མེད་མཛད་ནས་ཐུགས་ཡིད་གཅིག་ཏུ་འདྲེས།
གཞན་ཡང་སྔ་ཕྱིར་བསམ་གཏན་སྒང་པ་ཡའ་ཤེས་རྒྱལ་མཚན། ལྷ་རི་གཟིམས་ཕུག་པ་པདྨ་བཤེས་གཉེན། ཆོས་རྗེ་གསུང་རབ་རྒྱ་མཚོ།
གྲུབ་དབང་བློ་གསལ་བསྟན་རྒྱན། དབུ་མཛད་བསྟན་པ་ཕུན་ཙོགས། བྱང་སྟག་ལུང་སྤྲུལ་སྐུ་སོགས་བླ་མ་ཤིན་ཏུ་མང་བ་གུས་པས་བསྙེན་པར་མདད་ནས་གསན་བསམ་རྒྱ་ཆེར་གནང་སྟེ་རྒྱས་པར་གསན་ཡིག་སོགས་ཡོད་པ་ལས་ཤེས་སོ།
།དེ་ནས་རི་ཕུག་ཏུ་སྐུ་མཚམས་མཛད་སྐབས་ལྟ་སྒོམ་སྤྱོད་འབྲས་ཀྱི་མགུར་གསུངས་པ་འདི་ལྟར། རིགས་རྣམ་ཀུན་གྱི་ཁྱབ་བདག་མཆོག །རྒྱལ་བ་རིན་ཆེན་གྲུབ་པ་རྗེ། །བདག་གི་སྤྱི་བོའི་རྒྱུན་དུ་ནི།
།རྩ་བའི་བླ་མ་རྣམས་ལ་འདུད། །ལྟ་བ་ཞེས་བྱ་གང་ལ་གསན། །ལྟ་བ་རང་གི་སེམས་ཉིད་ལགས། །སྒོམ་པ་ཞེས་བྱ་གང་ལགས་ན། །སྒོམ་པ་རྒྱུན་ཆད་མེད་པ་ལགས། །སྤྱོད་པ་ཞེས་བྱ་གང་ལགས་ན། །སྤྱོད་པ་བླང་དོར་མེད་པའི་ཌ།
།འབྲས་བུ་ཞེས་བྱ་གང་ལགས་ན། །འབྲས་བུ་རེ་དོགས་མེད་པ་ལགས། །ལྟ་བ་རང་གི་སེམས་ཉིད་དེ། །

མ་བཅོས་སོ་མའི་ངོ་བོ་ལགས། །སྒོམ་པ་རྒྱུན་ཆད་མེད་པ་དེ། །མཉམ་བཞག་རྗེས་ཐོབ་མེད་པལགས། །སྤྱོད་པ་བླང་དོར་མེད་པ་དེ། །སྤྱོད་བྱ་སྤྱོད་བྱེད་དབྱེར་མེད་ལགས། །འབྲས་བུ་རེ་དོགས་མེད་པ་དེ། །ངོ་བོ་གདོད་ནས་རྣམ་དག་ལགས།
།ལྟ་བ་མ་བཅོས་སོ་མ་དེ། །གསལ་སྟོང་རིག་པ་དབྱེད་མེད་ལགས། །སྒོམ་པ་མཉམ་རྗེས་མེད་པ་དེ། །རྡོ་རྗེ་ལྟ་བུའི་ཏིང་འཛིན་ལགས། །སྤྱོད་པ་བླང་དོར་མེད་པ་དེ། །རིག་པ་ཡེ་ཤེས་བརྟུལ་ཞུགས་ལགས།
།འབྲས་བུ་གདོད་ནས་རྣམ་དག་དེ། །ཆོས་སྐུ་སྐྱེ་བ་མེད་ལགས། །ཞེས་སོ། དེ་ནས་ནོར་བུ་བདེ་ལྡན་པས་སྦྱིན་བདག་བྱས་ཏེ། ཞྭ་ལུ་པའི་གྲྭ་པ་རགས་བསྡུས་ལ་བུ་སྟོན་བཀའ་འབུམ་གྱི་ཆོས་འཁོར་སྐོར།
།གཞན་ཡང་དཔང་ཟུར་བཀའ་མང་པོ་དང་། བྱིན་རླབས། རྗེས་གནང་། ཁྲིད་བཀའ་སོགས་ཉི་མ་རེ་རེ་བཞིན་དུ་ཡང་རྒྱུན་མི་ཆད་པ་ལྟ་བུ་མཛད། མདོ་ག་གསང་སྔགས་མཁར་གྱི་རྗེ་བཀའ་འགྱུར་བ་དགའ་ལྡན་བསྟན་འཛིན་ཡང་ཆོས་གསན་པར་ཕེབས།
ཁོང་ལ་ན་རོ་མཁའ་སྤྱོད་ཀྱི་ཆོས་འཁོར་རྣམས་གནང་པ་ཕྱིས་དེ་ལས་བརྒྱུད་ནས་བདག་གི་བླ་མ་རྗེ་དངུལ་ཆུ་པ་ཆེན་པོས་ཀྱང་གསན་ནས་ཟབ་ལམ་ནཱ་རོ་མཁའ་སྤྱོད་ཀྱི་སྨིན་གྲོལ་རྣམས་ཤིན་ཏུ་རྒྱས་པར་མཛད་དོ།
།རྗེ་ཉིད་ཀྱི་སྔར་བཀའ་འགྱུར་གྱི་ལུང་ཚང་མ་གསན་གྲུབ་པ་ཡིན་ཡང

གཞན་ལ་གནང་བ་མ་བྱུང་པས། འདི་སྐབས་རྗེ་ཉིད་ནས་བཀས་བསྐུལ་ཏེ་བཀའ་འགྱུར་བླ་མས་ཞྭ་ལུ་པའི་གྲྭ་པ་རགས་བསྡུས་ལ་བཀའ་འགྱུར་གྱི་ལུང་གནང་བར་བཞེད་པ་ལ། བྱང་གླིང་ནས་ཆོས་རྗེ་བྱམས་པ་སྨོན་ལམ་པའི་ཞབས་འབྲིང་བ་འགའ་རེས་གྲུབ་མཐའི་ཕྱོགས་ལྷུང་དང་ཆགས་སྡང་གི་རྣམ་པས།
བཀའ་འགྱུར་བླ་མའི་ཆིབ་པ་རི་ཕུག་གི་གླིང་མོབ་ཏུ་ཤོར་བ་ལ་བསྙད་ནས་འཕྲོགས་པས་རྐྱེན་བྱས་ལུང་གནང་བའི་བར་གཅོད་དུ་གྱུར་པས་ཐུགས་སྐྱོ་ནས་མགུར་གསུངས་པ་འདི་ལྟར་རོ།
སྐྱབས་ཀུན་འདུས་ཀྱི་ངོ་བོ་ཐམས་ཅད་མཁྱེན། །མཚན་བརྗོད་ན་བུ་སྟོན་རིན་ཆེན་གྲུབ། །མགོན་ཁྱོད་ནི་འགྲོ་བ་ལྷག་པར་བརྩེ། །དུས་ད་ལྟ་རྩ་བའི་བླ་མར་འདུད།
།དེས་མཚན་ལྡན་བླ་མ་མང་དུ་བསྟེན། །ཆོས་ཟབ་དགུའི་གདམས་པ་མ་འདུ་ཞུས། །དོན་གཅིག་ལས་མེད་དོ་བླ་མ་གསུང་། །དེ་ཉམས་སུ་ཨེ་ལོང་རང་ཉིད་སོམས། །གཞི་བདག་ཏུ་བཟུང་པའི་དགོན་པ་རུ།
།ཚིག་ཁ་ཟིན་གྱི་སློབ་གཉེར་ཆགས་སྡང་མཁན། །ར་ཚིལ་གྱིས་ཕུང་དང་འདྲའོ་གསུང་། །དེ་གོའམ་སྤྲང་བཙུན་རང་ཉིད་སོམས། །ལས་མི་དགེ་འདུལ་བའི་དམ་ཆོས་དེ། །ཚིག་ཁ་ཁྱེར་རྐྱང་དཀར་ལྟར་མཐོ་ཞིང་། །བྱ་ནེ་ཙོའི་ཁ་སྦྱང་ཅིས་མི་མཚུངས།
།ད་གོའམ་རང་རྒྱུད་འདུལ་བ་མཛོད། །རང་སྦྱངས་པའི་གྲུབ་མཐར་མཁས་ཟེར་ཞིང་། །གཞན་ཁྱད་དུ་གསོད་པའི་ཆོས་སྤོང་འདི། །ལས་འཇིགས་རུང་ངོ་བོ་བུ་སྟོན་གསུང་། །དེ་གོ་འམ་རང་རྒྱུད་འདུལ་བར་མཛོད།
།རང་ཐོས་ཆུང་གྲུབ་མཐའི་རང་

མཐོང་གིས། །ཆོས་ང་མཁས་ང་བཙུན་ཟེར་ཞིང་འབར། །ལས་གང་བྱས་ཆགས་སྡང་སྐྱེ་བའི་རྒྱུ། །ཙུལ་བསམ་བཞིན་རྒྱལ་ཁམས་བསྐོར་ན་སྙམ། །རྒྱུད་ལུང་རིགས་ཀྱི་རང་གཞུང་མི་འཁྱོངས་པས། །གཞན་ཕྱོགས་སྔ་མི་ཤེས་རྩོད་པར་གླེང།
།དུས་ལྔ་བརྒྱའི་སྤྱོད་ཚུལ་སེམས་ལ་གཟན། །རང་སེམས་ཉིད་ངོ་ལ་ཁ་རོག་ལྟོས། །ལར་ལྟ་བ་འདི་ལའང་དགག་སྒྲུབ་མང་། །དགྲ་བདག་འཛིན་འདུལ་བའི་སྙིང་རུས་ལ། །དོན་གཤིས་ཀྱི་ལྟ་བ་དབྱིངས་ནས་འཆར།
།དབྱིངས་རྣམ་དག་ལ་དགག་སྒྲུབ་སུ་ཡི་སྤོབས། །དེ་གོ་འམ་སྤྲང་བཙུན་རང་ཉིད་སོམས། །ཞེས་པའོ། །བཀྲ་ཤིས་ལྷུན་པོར་ཕེབས་ནས་ལོ་ཆེན་སྤྲུལ་པའི་སྐུ་བློ་བཟང་བསྟན་འཛིན་རྒྱལ་མཚན་ལ་སྒྲུབ་ཐབས་རིན་འབྱུང་སོགས་ཆོས་བཀའ་མང་བ་འབུལ་བ་མཛད།
ལོ་ཆེན་གྱི་དྲུང་ནས་དབུ་མའི་ལྟ་ཁྲིད་སོགས་གསན། ལྷོ་མཚམས་སུ་བྱོན་ནས་འགོས་ཡུལ་གཡའ་ལུང་དགོན་པར་བཞུགས་སྐབས། དེའི་ཕུ་ར་གསུམ་གྱི་གནས་ནང་སྙིང་རི་ཞེས་པ་དེ་ནས་རྗེས་སངས་རྒྱས་རིན་ཆེན་པའི་བཞུགས་གནས་དང་ཁད་ཉེ་བས་བླ་མ་དྲན་པའི་མགུར་གསུངས་པ་འདི་ལྟར།
། ། །རྟེན་མོས་པའི་གནས་ཆེན་བསྐོར་བ་ལ་ཕྱིན་པས། །ཕུ་གངས་རིའི་མདུན་ས་སྤངས་གཤོངས་སུ་སླེབས་བྱུང་།
།ཡིད་བླ་མ་དྲན་པའི་མིག་ཆུ་རུ་འཁོར་འཁོར། །དེ་ལས་ངན་སྦྱོང་བའི་ཕྱགས་ཤིང་ཞིག་ལོས་ཡིན། །ཤར

རི་བོ་ལ་སེམས་པའི་གངས་རི་ཡི་དཀར་པོ། །ཁོང་དར་སེང་དཀར་མོའི་འཁོར་ས་རུ་བཟང་ངོ་། །ངེད་ནགས་མའི་རི་དྭགས་སེམས་ཡིད་ཅིག་སྐྱོ་དུས། །ཚུར་ཕྱི་མིག་གཟིགས་ལ་སེམས་གསོ་ཞིག་མཛོད་དང་། །ལྷོ་རི་བོ་ལ་སེམས་པའི་བྲག་དམར་གྱི་སྤོ་མཐོ།
།ཁོང་བྱ་རྒྱལ་རྒོད་པོའི་འཁོར་ས་རུ་བཟང་ངོ་། །ངེད་སྤང་སྟོད་ལྷ་བྱ་སེམས་ཡིད་ཅིག་སྐྱོ་དུས། །ཚུར་ཕྱི་མིག་གཟིགས་ལ་སེམས་གསོ་ཞིག་མཛོད་དང་། །ནུབ་གྲོལ་གཞུང་ལ་སེམས་པའི་ནེའུ་ཡི་གསིང་མ།
།ཁོང་ཅང་ཤེས་རྟ་ཕོའི་འཁོར་ས་རུ་བཟང་ངོ་། །ངེད་བདག་མེད་རྐྱང་དཀར་སེམས་ཡིད་ཅིག་སྐྱོ་དུས། །ཚུར་ཕྱི་མིག་གཟིགས་ལ་སེམས་གསོ་ཞིག་མཛོད་དང་། །བྱང་སྟ་མ་མཚོ་ལ་སེམས་པའི་གཡུ་མཚོ་ཡི་སྔོན་མོ།
།ཁོང་ཉ་ཆེན་གསེར་མིག་འཁྱིལ་ས་རུ་བཟང་ངོ་། །ངེད་མཚོ་སྟོད་ངང་པ་སེམས་ཡིད་ཅིག་སྐྱོ་དུས། །ཚུར་ཕྱི་མིག་གཟིགས་ལ་སེམས་གསོ་ཞིག་མཛོད་དང་། །གནས་ལྷོ་ཕྱོགས་ལ་སེམས་པའི་ཙནྡན་གྱི་ནགས་ཚལ།
།ཁོང་རྩ་བའི་བླ་མའི་བཞུགས་ས་རུ་བཟང་ངོ་། །ངེད་དད་ལྡན་བུ་སློབ་སེམས་ཡིད་ཅིག་སྐྱོ་དུས། །ཚུར་ཕྱི་མིག་གཟིགས་ལ་བྱིན་རླབས་ཤིག་སྩོལ་དང་། །ཞེས་པའོ།
།དེ་ལྟར་སྐུ་ཚེའི་སྟོད་སྨད་ཕལ་ཆེར་ཐོས་བསམ་སྒོམ་སྒྲུབ་དང་འཆད་རྩོད་རྩོམ་གསུམ་སོགས་ཀྱིས་བསྟན་འགྲོའི་དོན་རྒྱ་ཆེར་མཛད་ནས། དགུང་ལོ་ལྔ་བཅུ་ང་ལྔ་ཞེས་པ་ས་ཕོ་རྟའི་ལོ། ཧོར་ཟླ་བཅུ་གཅིག་པའི་ཚེས་བཅུ་གསུམ་ལ་སྐུ་གཤེགས།
གདུང་མེས་སྦྱངས་པས་དབུ་ཐོད་ཀྱི་ཆ་ནས

བདུད་རྩི་རིལ་བུ་འདྲ་བའི་འཕེལ་གདུང་འོད་ཟེར་འཕྲོ་བ་གསུམ་བྱོན། བརྒྱུད་འཛིན་སློབ་མའི་གཙོ་བོ་ཡང་རྗེ་ཉིད་ཀྱི་སྐུའི་དབོན་པོ་བཅོ་བརྒྱད་ཁྲི་ཆེན་དགེ་འདུན་བཀྲ་ཤིས་དཔལ་འབྱོར། གནས་གསར་ཁྲི་ཆེན་མཁྱེན་རབ་དབང་པོ།
།བྱང་གླིང་པ་བྱས་པ་ཆོས་འཕེལ། བྱང་གླིང་པ་སྦྱིན་པ་ཆོས་འཕེལ། བྱང་གླིང་པ་ཡེ་ཤེས་དཔལ་འབྱོར། བྱང་གླིང་པ་རིན་ཆེན་ལྷུན་གྲུབ། ཆེན་པོ་ཡེ་ཤེས་བཀྲ་ཤིས། རབ་རྒྱས་སློབ་དཔོན་རིན་ཆེན་ལེགས་གྲུབ།
ཁང་རྙིང་སློབ་དཔོན་རིན་ཆེན་སྐལ་བཟང་། དཀར་པོ་སློབ་དཔོན་ལེགས་བཤད་ཆོས་འཕེལ་སོགས་ཞྭ་ལུ་པའི་ཕྱོགས་སུ་འཆད་ཉན་གྱི་རྒྱུན་འཕེར་བ་རྣམས་དང་། གཞན་ཡང་པཎ་ཆེན་རིན་པོ་ཆེའི་ཡོངས་འཛིན་འབྲོང་རྩེ་བ་བློ་བཟང་ཚུལ་ཁྲིམས།
གོང་སྨོས་ལོ་ཆེན་སྤྲུལ་སྐུ་བློ་བཟང་བསྟན་འཛིན་རྒྱལ་མཚན། བཀའ་འགྱུར་བླ་མ་དགའ་ལྡན་བསྟན་འཛིན་སོགས་མང་དུ་བྱུང་ངོ་། ། ། །དེ་ལྟར་ལྕེ་བཙུན་ཆེན་པོ་བསྟན་འཛིན་འཕྲིན་ལས།
གྲུབ་མཆོག་བློ་གསལ་བསྟན་རྒྱན། བླ་ཆེན་བྱམས་པ་སྨོན་ལམ། མཚུངས་མེད་བྱམས་པ་ཆོས་འཕེལ་སོགས་ཡོངས་འཛིན་དམ་པ་མང་པོ་ལས་བུ་སྟོན་ཐམས་ཅད་མཁྱེན་པའི་བཞེད་སྲོལ་གྱི་ཆོས་བཀའ་ཕལ་མོ་ཆེ་གསན་ཞིང་ལེགས་པར་སྦྱངས་ནས་ཐུགས་སུ་ཆུད་པ་ནི་ཁྱབ་བདག་བྱང་གླིང་པ་ཡེ་ཤེས་དཔལ་འབྱོར་དཔལ་བཟང་པོ་ཉིད་ཡིན་ལ།
རྗེ་བླ་མ་དེ་ལ་ཇི་ལྟར་མངའ་བའི་ཆོས་རྣམས་ཡོངས་སུ

རྫོགས་པར་བདག་ཉིད་ལ་དགྱེས་པ་ཆེན་པོས་གནང་བར་བཞེད་པ་ཡོད་ནའང་། རྡོར་འཕྲེང་སོགས་སྤྱི་བཀའ་རྣམས་དང་དབང་ཟུར་བཀའ་ཁ་ཤས་རེ་མ་ཐོབ་ཅིང་། གཞན་མ་ཕལ་ཆེར་བུམ་པ་གང་བྱོའི་ཚུལ་དུ་གནང་བ་ཡིན་ནོ།
གཞན་ཡང་བདག་གི་བླ་མ་བྱང་གླིང་པ་རཏྣ་ནཱི་ར་བྷོ་གའི་ཞལ་སྔ་ནས་དང་། ལྕེ་བཙུན་རཏྣ་པྲ་ཛྙེ་ནྡྲ་སེ་ན་དེ་ཉིད་ལས་ཀྱང་བུ་ལུགས་ཀྱི་དབང་ཆོས་དུ་མའི་བཀའ་དྲིན་ཞུས་སོ། །གོང་དུ་སྨོས་པའི་ལོ་རྒྱུས་ཀྱི་ཚོགས་འདི་དག་ནི་རང་ཉིད་ཀྱི་གོང་མའི་རྣམ་ཐར་གྱི་ཡི་གེ་རྙེད་པ་ལས་བཏུས་པ་དང་།
གཞན་འགའ་ཞིག་ལས་བརྒྱུད་ནས་ཐོས་པའི་ཚུལ་རྣམས་ཕྱོགས་གཅིག་ཏུ་བཀོད་པ་ཡིན་གྱི། ད་དུང་སླད་ནས་བློ་གྲོས་གཟུ་བོར་གནས་པའི་དཔྱོད་ལྡན་འགའ་ཞིག་སྲིད་ན་དེ་དག་གིས་གསར་དུ་རྙེད་པའི་ལོ་རྒྱུས་ཀྱིས་ཟུར་རྒྱན་བྱ་བར་སྤྲོ་ན་ཡང་བཀག་པ་མེད་ལ།
མི་བཅོས་སུ་མི་རུང་བ་དག་མཆིས་ནས་ཡང་བཅོ་བར་བྱོས་ཤིག
།དེ་ལས་གཞན་པའི་ཤེས་རློམས་གྱ་ཚོམ་དུ་ཞུགས་པ་དག་གིས་སྒྲོ་སྐུར་གྱིས་བསླད་པར་མ་བྱེད་ཅིག །ཚུལ་དེ་དག་གིས་ནི་གསོལ་འདེབས་ཀྱི་གཞུང་གི་དོན་རྣམས་ཀྱང་ལེགས་པར་བཀྲལ་ཟིན་པའོ། །འདིར་སྨས་པ་དཔལ་སྟུག་ཟས་གཙང་སྲས་ཀྱི་དགོངས་པའི་ཚབ།
།རླབས་ཆེན་འཁྱིལ་བའི་སྙིང་པོའི་གཞལ་དཀའི་གཏེར། །མ་ལུས་འདྲེན་པའི་དྲན་དབང་ཤིང་རྟ་ཆེ། །རྩོད་པ་ཡོངས་དང་བྲལ་བ་བུ་སྟོན་རྗེ། །གང་གི་བཀའ་སྲོལ་བཟང་པོའི་ལུས་བརྟས་ཤིང་།
།བཤད་དང་སྒྲུབ་པའི་གོམ་སྟབས་ལྷོད་པོ་རུ། །གངས

ཅན་འཛིན་མའི་ཐིག་ལེར་སྒྱུར་མཛད་པའི། མཁས་མང་གླང་པོའི་ཡོན་ཏན་བསམ་ཀྱིན་དད། །འདབས་ཆགས་སྒྲོ་ཡིས་སྲས་བརྟན་རྡོ་རྗེའི་བྲག །ཟད་འདོད་ཇི་བཞིན་དམ་པའི་མཛད་ཚུལ་ནི། །དཔག་ཡས་གངྒའི་ཆུ་རྒྱུན་བྱིས་པའི་བློས།
།འབད་པས་ཧུབ་ཀྱིས་དྲངས་ཀྱང་འདྲེན་ནུས་ཅི། །འོན་ཏེ་རྟོགས་བརྗོད་ཙནྡན་རྒྱས་པའི་ཚལ། །ངོ་མཚར་ག་བུར་འཐུལ་བའི་ནགས་ཀླུང་ནས། །ངང་ཚུལ་ཆ་ཙམ་ཕྱེ་པའི་དྲི་གཞོན་མཆོག །བསོད་ནམས་བྱེད་བའི་དཔལ་ལས་བསྐྱོད་པ་ཡིན།
།ཨ་ཧོ་རྣམ་དཀར་ཡོངས་འདུའི་འཁྲི་ཤིང་རྩེར། །དུས་གསུམ་དགེ་བའི་མེ་ཏོག་བརྒྱ་བྱེ་ནས། །ཡབ་རྗེ་ཐམས་ཅད་མཁྱེན་གཟིགས་རིན་ཆེན་གྲུབ། །དགྱེས་པའི་མཆོད་སྤྲིན་བཟང་པོར་སྨིན་གྱུར་ཅིག
།ཅེས་དཔལ་ལྡན་ཞྭ་ལུ་པའི་བསྟན་པ་ལ་བཀའ་དྲིན་ཆེན་བའི་སྐྱེས་བུ་དམ་པ་རྣམས་ཀྱི་རྣམ་ཐར་ལོ་རྒྱུས་ངོ་མཚར་དད་པའི་འཇུག་ངོགས་ཞེས་བྱ་བ་ལས། གདན་རབས་སོགས་བཤད་པའི་སརྒ་ཏེ་བཞི་པའོ།
།། །གསུམ་པ་གསོལ་འདེབས་ཀྱི་མཇུག་གི་དོན་ལ་གསུམ། །ཞིང་མཆོག་དམ་པ་རྣམས་ལ་ཡན་ལག་བདུན་པ་འབུལ་བ། འདོད་དོན་ལ་སྨོན་ལམ་གདབ་པ། མཛད་བྱང་བཤད་པའོ། །དང་པོ་ནི། ༑ མཆོག་གསུམ་ཀུན་གྱི་ངོ་བོ་དངོས་བརྒྱུད་ཀྱི།
།དཔལ་ལྡན་བླ་མ་གདན་གསུམ་ཚང་བའི་མགོན། །དཀྱིལ་འཁོར་རྒྱ་མཚོའི་ལྷ་ཡི་ཚོགས་བཅས་ལ། །གངྒཱའི་ཀླུང་རྡུལ་ལུས་སྤྲུལ་གུས་ཕྱག་འཚལ། །ནམ་མཁའ་མཛོད་ཀྱི་སྒོ་ཕྱེ་མཆོད་པར་འབུལ།

ཕྲ་རགས་སྡིག་ལྟུང་ནེས་སོ་ཅོག་ཀུན་བཤགས། །དགེ་ཚོགས་གང་གིས་བསྒྲུབས་ཀྱང་སྙིང་ནས་རང་། །སྟོན་པ་ཡོངས་ལ་དམ་ཆོས་གསུང་བར་བསྐུལ། །ཞི་མཐར་མི་གནས་གཡུང་དྲུང་རྟག་བརྟན་གསོལ། །བསོད་ནམས་བྱས་རྣམས་མཁའ་མཉམ་སེམས་ཅན་གྱི།
།བྱང་ཆེན་ཐོབ་པའི་རྒྱུ་རུ་ལེགས་བསྔོས་པ། །བསམ་པ་ཇི་བཞིན་ལྷུན་གྱིས་གྲུབ་པར་ཤོག །ཅེས་པ་སྟེ་ཚིག་དེ་དག་གོ་སླ་བས་འབྲུ་སྣོན་མ་དགོས་སོ། །གཉིས་པ་འདོད་བྱའི་དོན་ལ་སྨོན་ལམ་གདབ་པ་ལ་བཞི་སྟེ།
བསྟན་པ་རྒྱས་པར་སྨོན་པ། དེའི་འགལ་རྐྱེན་ཞི་ཞིང་མཐུན་ཕྱོགས་རྒྱས་པར་སྨོན་པ། ཞར་བྱུང་ཁྱད་པར་བ་འགའ་ཞིག་སྨོན་པ། བདེན་བརྗོད་ཀྱི་མཐའ་རྟེན་པའི། །དང་པོ་ལ་ཡང་སྤྱི་དང་བྱེ་བྲག་གཉིས་ཀྱི་དང་པོ་ནི།
སྲིད་གསུམ་བཅུད་ཀྱིས་ཉ་ཕྱིས་ཡངས་པའི་ཁོག །ཐུབ་བསྟན་མུ་ཏིག་ཕྱུར་བུར་ཉེར་སྤུངས་པ། །ཕན་དང་བདེ་བའི་གདུགས་དཀར་གྲིབ་བསིལ་དུ། །འཇིག་རྟེན་ཁམས་ཀུན་ཡོངས་སུ་ངལ་གསོར་ཤོག
།ཅེས་པ་སྟེ་ཚིག་འདི་དག་སྙན་དངགས་ཀྱི་གཞུང་དང་སྦྱར་ན་གཟུགས་ཅན་གྱི་རྣམ་གྲངས་ཡིན་ཀྱང་། བརྗོད་དོན་གྱི་སྙིང་པོ་གོ་བདེ་བར་བཤད་ན། དེ་ཡང་སྲིད་པ་གསུམ་ནི།
འདོད་ཁམས། གཟུགས་ཁམས། གཟུགས་མེད་ཁམས་ཏེ་ཁམས་གསུལ་ལ་ཟེར་ཞིང་། དེ་ན་གནས་པའི་བཅུད་ཀྱི་སེམས་ཅན་རྣམས་ཀྱི་མོས་པའི་བློ་གྲོས་ཀྱང་ཉ་ཕྱིས་ཀྱི་ཁོག་པ་ལྟར་གཙང་ཞིང་ཡངས་པའི་ནང་དུ། ཐུབ་པའི་བསྟན་པ་རིན་པོ་ཆེ་མུ་ཏིག་ཕྱུར་བུར་ཉེ་བར་སྤུངས་པ་བཞིན་མཛེས་ཤིང་རྒྱས་པར་འགྱུར་པ་དང་།
དེའི་མཐུ་ལས་ཕན་པ་དང

བདེ་བའི་ཚོགས་རྣམས་གདུགས་དཀར་པོའི་གཟུགས་སུ་བཀོད་པ་དེ་ཉིད་སྲིད་མཐར་ཁྱབ་པའི་གྲིབ་བསིལ་དུ། འཇིག་རྟེན་གྱི་ཁམས་མ་ལུས་པ་ཀུན་ངལ་གསོ་བ་སྟེ་སྡུག་བསྔལ་གྱི་གདུང་བ་ཞི་ནས་ཅི་བདེ་བར་སྐྱིད་པར་ཤོག་ཅིག་པའོ།
།གཉིས་པ་བྱེ་བྲག་བུ་སྟོན་ཐམས་ཅད་མཁྱེན་པ་དང་ཚར་ཆེན་ཆོས་ཀྱི་རྒྱལ་པོའི་བསྟན་པ་ལ་སྨོན་ཚུལ་ནི། རིན་ཆེན་གྲུབ་པའི་རིང་ལུགས་ས་སྲུངས་དབང་། །སྨིན་གྲོལ་མན་ངག་གསེར་སྦྱངས་རྒྱན་སྤྲས་ནས།
།ཐོས་བསམ་སྒོམ་པའི་གོམ་སྟབས་ལྷོད་པོ་རུ། །སཱ་ལོའི་སྨན་ལྗོངས་གཞི་ལ་རྒྱུ་བར་ཤོག །སྡེ་འདི་བུད་ལུས་ཐུགས་རྗེ་བརྒྱ་བྱིན་གཙུག །རེག་པས་བ་སྟོན་བཞེད་སྲོལ་ལྷ་གཟུགས་སུ།
།སྒྱུར་མཛད་ཚར་ཆེན་ཡབ་སྲས་བསྟན་པའི་ཉི། །འོད་བརྒྱས་གླིང་བཞིའི་སྣང་བ་རྒྱས་པར་ཤོག །ཅེས་འབྱུང་བའི་ཚིགས་སུ་བཅད་པ་དང་པོའི་དོན་ནི། ཀུན་མཁྱེན་བུ་སྟོན་རིན་ཆེན་གྲུབ་པའི་རིང་ལུགས་ས་སྲུངས་དབང་པོ་སྟེ།
གླང་པོ་ཆེའི་མཆོག་གི་གཟུགས་སུ་སྨོས་པ་དེ་སྨིན་གྲོལ་མན་ངག་གིས་མཚོན་པའི་ཆོས་ཚུལ་མ་ཚང་བ་མེད་པ་རྣམས་ཀྱིས་གསེར་སྦྱངས་ཀྱི་རྒྱན་བཞིན་དུ་སྤྲས་ནས་མཛེས་པའི་དཔལ་དུ་འགྱུར་བ་དང་།
དེ་ཐོས་བསམ་སྒོམ་གསུམ་གྱི་ཆ་ནས་ཉམས་སུ་ལེན་པའི་གདུལ་བྱ་གོམ་སྟབས་ལྷོད་པོ་རུ་ཞེས་པ་དལ་ཞིང་ཆོད་ཆེའི་སྐས་ཤིན་ཏུ་རྒྱ་ཆེ་བར་གྱུར་ནས། སཱ་ལའི་སྨན་ལྗོངས་སམ་གངས་རིའི་ཁྲིད་ཀྱིས་ཕྱོགས་ཐམས་ཅད་དུ་ཁྱབ་པར་ཤོག་ཅིག་པའོ།
།དེ་ཡང་སཱ་ལ་ནི་སྤོས་འབྱུང་བའི་ཤིང

གི་མིང་ཡིན་ལ། སྔོན་བོད་ཀྱིས་ཕྱོགས་ཕལ་མོ་ཆེར་ལྷ་ཤིང་ཤུགས་པའི་ནགས་ཚལ་སྟུག་པོས་ཁེངས་ཟེར་བ་དང་རྗེས་སུ་མཐུན་པར་བོད་ཀྱི་མིང་ལ་སཱ་ལའི་སྨན་ལྗོངས་ཞེས་ཟེར་བ་ཡིན་ནོ། །ཚིགས་བཅད་ཕྱི་མའི་དོན་ནི།
སྡེ་བཞིའི་འབྱུང་གནས་བུ་སྟོན་ཐམས་ཅད་མཁྱེན་པའི་བསྟན་པ་འདི་ཉིད་བར་སྐབས་སུ་ཉམས་ཆགས་ཆེ་བར་བཞུགས་ཀྱང་། ཇི་ལྟར་ལྷ་མིན་གྱིས་བཅོམས་པའི་ལྷའི་ལུས་ཉམས་དམས་པར་གྱུར་པ་དང་། །བརྒྱ་བྱིན་གྱི་གཙུག་གི་ནོར་བུས་རེག་པའི་མོད་ལ་ལྷའི་གཟུགས་སྔ་མ་ཁོ་བཞིན་དུ་བསོས་ནས་འགྲོ་བ་བཞིན།
བུ་སྟོན་ཐམས་ཅད་མཁྱེན་པའི་བསྟན་པ་གུད་པའི་ལུས་སུ་གྱུར་པ་དེ་ཉིད་ཀྱང་། གང་གི་ཐུགས་རྗེའི་དཔུང་བསྐྱེད་པའི་བརྒྱ་བྱིན་གྱི་གཙུག་ཏོར་རྩེ་མོས་རེག་ནས་གསོ་བ་མཛད་པ་པོ་ཚར་ཆེན་ཡབ་སྲས་ཡིན་པས་ན།
དེའི་བཞེད་སྲོལ་སྙན་བརྒྱུད་ཚད་མ་བཞི་ལྡན་གྱི་བསྟན་པའི་ཉི་འོད་རྒྱས་ནས། གླིང་བཞིའི་ཁམས་སུ་སྤྱོད་པའི་གདུལ་བྱ་རྣམས་ལ་ཕན་བདེའི་སྣང་བ་རྟག་ཏུ་རྒྱས་པར་ཤོག་ཅིག་པའོ།
གཉིས་པ་དེ་དག་གི་འགལ་ཕྱོགས་ཞི་ཞིང་མཐུན་ཕྱོགས་རྒྱས་པར་སྨོན་ཚུལ་ནི། ཕྱག་རྒྱ་བ་སོགས་སྣ་ཚོགས་ཆོས་ཀྱི་རིག
།མ་འདྲེས་རྒྱ་གར་མཁས་གྲུབ་རིང་ལུགས་གསེར། །འདི་ཕྱིའི་བདེ་སྐྱིད་རིན་དུ་བྲིམས་པའི་ཟོངས། །གཏན་བདེའི་གླིང་བགྲོད་དེད་དཔོན་ཆེར་འགྱུར་ཤོག །རྣམ་ཐོས་བུ་སོགས་རྡོ་རྗེའི་ཆོས་སྐྱོང་བ།
།འཕྲིན་ལས་སྤུ་སྡུག་བཀྲ་བའི་མདོངས་མཐའ་ལ། །ཞོན་ནས་ཡིད་སྲུབས་ཆེ་བ་དྲུང་ཕྱུངས་ཏེ། །

རང་བསྟན་མཐོ་རིས་མདུན་སར་གར་བྱེད་ཤོག །ཅེས་བྱུང་བས་ཚིགས་བཅད་དང་པོའི་དོན་ནི། དེ་ཡང་ཕྱག་རྒྱ་ཆེན་པོ་བ་ཞེས་དྭགས་པོ་བཀའ་བརྒྱུད་པའི་རྗེས་འབྲང་མང་པོ་ཧ་ཤང་གི་སྒོམ་ཙམ་ལ་ཞེན་ནས་ལྟ་སྒོམ་རྣམ་དག་ཏུ་འཁྲུལའཕྲུལ་བ་སོགས་ཀྱིས་མཚོན།
།གངས་ལྗོངས་འདི་ཉིད་དུ་རང་རང་འདོད་པའི་གྲུབ་མཐའ་སྣ་ཚོགས་ཀྱི་ཆོས་ལུགས་མང་བ་ཞིག་མཆིས་མོད། དེ་དག་ཕལ་ཆེར་ཡང་དག་དང་ལྟར་སྣང་མ་ཕྱེད་པའི་སྐྱོན་གྱིས་རག་གན་དང་འདྲ་བའི་ཆོས་ཁོ་ན་ཡིན་ལ།
ཚུལ་དེ་ལྟ་བུ་མ་འདྲེས་པ་རྒྱ་གར་གྱི་མཁས་གྲུབ་ཤིང་རྟ་ཆེན་པོ་དག་གི་བཞེད་སྲོལ་ཇི་ལྟ་བར་ཀུན་མཁྱེན་བུ་སྟོན་ཆེན་པོས་བཀྲལ་བའི་རིང་ལུགས་འདི་ནི་བསྲེགས་བཅད་བརྡར་བའི་གསེར་བཞིན་དུ་ངོ་མཚར་བླ་ན་མེད་པའི་ཆོས་ཡིན་ཅིང་།
བདག་ཉིད་ལེགས་སུ་འདོད་པ་རྣམས་ཀྱིས་ནི་ཆོས་དང་ཆོས་མ་ཡིན་པ་གཉིས་ཀྱི་རྣམ་པར་དབྱེ་བ་ཕྱེད་པར་བྱས་ཏེ། ཚེ་འདི་དང་ཕྱི་མའི་མཐར་ཏུག་གི་བར་བདེ་སྐྱིད་ལེགས་ཚོགས་མ་ལུས་པ་འབྱུང་བའི་རིན་དུ་བྲིམས་པའོ་ཟོང་མཆོག་ཀུན་མཁྱེེན་བུའི་ལུགས་བཟང་འདི་ཁོ་ནར་ཞུགས་ན།
གཏན་བདེའི་གླིང་དུ་བགྲོད་པའི་དེད་དཔོན་སྐལ་བ་བཟང་པོའི་མཆོག་ཏུ་འགྱུར་བར་ཐེ་ཚོམ་མེད་པས་དེ་ཁོ་ནར་འགྱུར་བར་ཤོག་ཅིག་པའོ།
།ཚིགས་སུ་བཅད་པ་ཕྱི་མའི་དོན་ནི། སྔོན་གཞོན་ནུ་གདོང་དྲུག་གིས་རང་གི་ཇོ་ཇོ་ཚོགས་བདག་གླང་སྣའི་མཆེ་བ་བཅག་པའི་གཏམ་བརྒྱུད་སོགས་དང་སྦྱར་བ་སྟེ་རྒྱལ་པོ་ཆེན་པོ་རྣམ་ཐོས་ཀྱི་བུ་ལ་སོགས་པ་རྡོ་རྗེའི་ཆོས་སྐྱོང་བ་རྣམས་ཀྱང་།

འཕྲིན་ལས་རྣམ་པ་བཞིའི་སྤུ་སྡུག་བཀྲ་བའི་མདོངས་མཐའ་སྟེ་རྨ་བྱ་ལ་ཞོན་ནས། ཡིད་བསྲུབས་ཞེས་པ་ནག་ཕྱོགས་བདུད་ཀྱི་མཐུ་སྟོབས་དང་མཆེ་བ་མ་ལུས་པ་དྲུང་ནས་ཕྱུངས་ཏེ། བུ་སྟོན་ཐམས་ཅད་མཁྱེན་པའི་རང་བསྟན་མཐོ་རིས་ལྷའི་མདུན་སར་བསྟན་པ་དང་།
བསྟན་འཛིན་སྐྱོང་བའི་གར་ཡོངས་སུ་བྱེད་པར་ཤོག་ཅིག་པའོ། །གསུམ་པ་ཞར་བྱུང་ཁྱད་པར་བ་འགའ་ཞིག་སྨོན་ཚུལ་ནི། གནས་སྐབས་སུ་ཡང་རྫོགས་ལྡན་སྐྱེ་དགུའི་ཚེ།
།བསོད་ནམས་དབང་ཐང་བགོ་བཤའ་བྱར་ཡོད་པས། །རྩེད་པའི་གདུང་བ་མངོན་སུམ་ལྟ་ཅི་ཞིག །རྨི་ལམ་དུ་ཡང་མྱོང་བར་མི་འགྱུར་ཤོག །ལོ་ཆེན་བུ་ལ་སྙིང་ནས་གསོལ་འདེབས་རྣམས། །ཡང་སྲིད་ཀུན་ཏུ་དགའ་ལྡན་ཞིང་མཆོག་དེར།
།མི་ཕམ་མགོན་པོས་དབུགས་དབྱུང་རྗེས་བཟུངས་ཏེ། །རླབས་ཆེན་རྒྱལ་སྲས་སྤྱོད་པས་དུས་འདར་ཤོག །ཅེས་འབྱུང་པས། ཚིགས་སུ་བཅད་པ་དང་པོའི་དོན་ནི། གནས་སྐབས་སུ་ཡང་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་སྨོན་ལམ་དང་བདེན་པའི་སྟོབས་བརྗོད་པའི་མཐུ་ལས།
རྫོགས་ལྡན་གྱི་སྐྱེ་དགུའི་ཚེ་དང་བསོད་ནམས་དབང་ཐང་ལ་སོགས་པ་རྣམས་ཀྱང་། ད་ལྟ་སྙིགས་མའི་དུས་འདིར་བགོ་བཤའ་བྱ་བ་བཞིན་དུ་ལོངས་སྤྱོད་ཡོད་པ་ཡིན་པས་ན།
དེའི་འགལ་ཟླར་གྱུར་པ་ཚེ་ཐུང་། ནད་མུག །འཁྲུག་རྩོད་སོགས་རྩོད་པའི་དུས་ཀྱི་སྡུག་བསྔལ་གྱི་གདུང་བ་འདི་དག་སེམས་ཅན་རྣམས་ཀྱི་མངན་སུམ་དུ་མྱོང་དགོས་པ་ལྟ་ཅི་སྨོས།
རྨི་ལམ་ཙམ་དུ་ཡང་མྱོང་བར་མི་འགྱུར་བར

ཤོག་ཅིག་པའོ། །ཚིགས་བཅད་ཕྱི་མའི་དོན་ནི། སྐད་གཉིས་སྨྲ་བའི་ལོ་ཙཱ་བ་ཆེན་པོ་བུ་སྟོན་རིན་ཆེན་གྲུབ་ལ་སྙིང་ནས་གུས་པས་གསོལ་བ་འདེབས་པའི་རིགས་ཀྱི་བུ་རྣམས་ཀྱང་ཡང་ཡང་སྲིད་པར་ཉིང་འཚམས་སྦྱོར་དགོས་པའི་སྐྱེ་བ་ཀུན་ཏུ་དགའ་ལྡན་གྱི་ཞིང་མཆོག་དེར་སྐྱེས་ནས།
རྒྱལ་བ་མ་ཕམ་མགོན་པོས་ཆོས་བསྟན་པའི་སྒོ་ནས་དབུགས་དབྱུང་ཞིང་རྗེས་སུ་བཟུངས་ཏེ། དེའི་མཐུ་ལས་བསོད་ནམས་དང་ཡེ་ཤེས་ཀྱི་ཚོགས་རླབས་པོ་ཆེ་སྐད་ཅིག་རེ་ལ་རྫོགས་པར་བྱེད་པའི་རྒྱལ་སྲས་ཀྱི་སྤྱོད་པས་དུས་རྟག་ཏུ་འདའ་བར་བྱེད་པར་ཤོག་ཅིག་པའོ།
། བཞི་པ་བདེན་བརྗོད་ཀྱི་མཐའ་རྟེན་པ་ནི། མཆོག་གསུམ་གྲུབ་པ་ལྷ་དང་རིག་འཛིན་ཚོགས།
།སྙན་པའི་གླུ་ལེན་རོལ་མོ་འཁྲོལ་བཞིན་དུ། །བཀྲ་ཤིས་མེ་ཏོག་མནྡར་ཡི་ཆར། །འཛིམ་མའི་ཁྱོན་ཀུན་མ་ལུས་ཁྱབ་པར་ཤོག །ཅེས་སོ། །དོན་ནི་སངས་རྒྱས་དང་ཆོས་དང་དགེ་འདུན་ཏེ་དཀོན་མཆོག་གསུམ་དང་།
རིམ་པ་གཉིས་ཀྱི་ཏིང་ངེ་འཛིན་དང་ཡེ་ཤེས་ལ་བརྟན་པ་ཐོབ་པའི་གྲུབ་པའི་དབང་ཕྱུག་རྣམས་དང་། བདེན་ཚིག་གྲུབ་པའི་ལྷ་དང་དྲང་སྲོང་གི་རིག་པ་འཛིན་པའི་ཚོགས་རྣམས་ཀྱིས་ཀྱང་།
གོང་གི་སྨོན་ལམ་དེ་དག་མྱུར་ཏུ་འགྲུབ་པའི་ཕྱིར་དུ། བདེན་པའི་སྟོབས་བརྗོད་པའི་སྒོ་ནས་སྙན་པའི་གླུ་དབྱངས་ལེན་ཞིང་རོལ་མོ་འཁྲོལ་བཞིན་དུ། ཐོག་མཐའ་བར་གསུམ་དུ་དགེ་བའི་བཀྲ་ཤིས་པའི་མེ་ཏོག་མནྡར་བའི་ཆར་ཆེན་པོ་ཕབས་ནས།
འཛིན་མའི་ཁྱོན་ཀུན་ཏེ་ས་འོག །ས་སྟེང་། ས་བླ་མ་ལུས་པར་དགེ་ལེགས

ཆེན་པོས་ཁྱབ་པར་ཤོག་ཅིག་པའོ། །གསུམ་པ་མཛད་བྱང་བཤད་པ་ནི། ཅེས་དཔལ་ལྡན་ཞྭ་ལུ་པའི་བསྟན་པ་ལ་བཀའ་དྲིན་ཆེ་བའི་དམ་པ་རྣམས་ལ་གསོལ་འདེབས་ཀྱི་ཚུགས་སུ་བཅད་པ་པདྨ་རཱ་གའི་འཕྲེང་བ་འདི་ནི་དཀྱིལ་འཁོར་རྒྱ་མཚོའི་ཁྱབ་བདག་མཁན་རིན་པོ་ཆེ་ཚེ་དབང་ལྷུན་གྲུབ་རབ་བརྟན་བསྟན་པའི་རྒྱལ་མཚན་དཔལ་བཟང་པོའི་གསུང་གིས་བསྐུལ་བ་དང་དུ་བླངས་ཏེ།
ཟ་ཧོར་གྱི་བནྡེས་སྦྱར་བའི་ཡི་གེ་པ་ནི་གནས་བརྟན་འཇམ་དབྱངས་གྲགས་པའོ།
།ཞེས་སོ། །དེ་ཡང་ཆོས་དང་འཁོར་དང་། སྟོན་པ་དང་། བཀའ་བསྡུ་བ་རྣམས་ཕུན་ཚོགས་བཞི་ལྡན་དུ་མཛད་པ་སྟེ། ཆོས་ཕུན་སུམ་ཚོགས་པ་ནི། དཔལ་ལྡན་ཞྭ་ལུ་པའི་བསྟན་པའི་རྒྱལ་མཚན་དཔལ་བཟང་པོ་ཞེས་པའོ།
།འདི་ནི་མཁན་ཆེན་བསོད་ནམས་མཆོག་གྲུབ་ལ་སྐུ་ཚེའི་འགལ་རྐྱེན་ཞི་བ་སོགས་ཀྱི་ཆེད་དུ། རྒྱལ་བ་ལྔ་པ་རང་ཉིད་ནས་མཚན་བསྒྱུར་གནང་བ་ཡིན་ནོ། །སྟོན་པ་ཕུན་སུམ་ཚོགས་པ་ནི་ཟ་ཧོར་གྱི་བནྡེས་ཞེས་པའོ།
།དེའི་མཚན་དངོས་ནི། ཀུན་མཁྱེན་རྒྱལ་བའི་དབང་པོ་ངག་དབང་བློ་བཟང་རྒྱ་མཚོ་སྟེ་དེ་ཉིད་ལ་ཟ་ཧོར་གྱི་བནྡྷེ་ཞེས་བརྗོད་པའི་རྒྱུ་མཚན་གང་ཞེ་ན། ཇི་སྐད་དུ། སྨོན་འགྲོ་པཎ་ཆེན་གྱིས།
ཟ་ཧོར་རྒྱལ་རིགས་ཡོངས་འདུའི་འཁྲི་ཤིང་རྩེར། །

འཇིག་རྟེན་དབང་ཕྱུག་དགྱེས་པའི་མེ་ཏོག་དཀར། །ཡོངས་འཛིན་ལྷ་དང་བཅས་པའི་གཙུག་རྒྱན་དུ། །བསྔགས་འོས་འདི་ནི་ཨ་མ་ངོ་མཚར་ཕུལ། །ཞེས་གསུངས་པ་ལྟར། འདི་ཉིད་ཟ་ཧོར་རྒྱལ་པོའི་རྒྱལ་རྒྱུད་ལས་འཁྲུངས་པ་ཡིན་ཅིང་།
སྔོན་གྱི་མཁན་སློབ་ཆོས་གསུམ་གྱི་ནང་མཚན་མཁན་པོ་བོདྷིས་ཏྭ་འམ། ཞི་བ་འཚོ། དེའི་སྲིང་མོ་སློབ་དཔོན་ཆེན་པོའི་གསང་ཡུམ་ལྷ་ལྕམ་མནྡྷ་ར་བ་དང་། ཇོ་བོ་དཔལ་ལྡན་ཨ་ཏི་ཤ་རྣམས་དང་གདུང་གཅིག་པ་ཡིན་ནོ།
།བཀའི་སྡུད་བྱེད་ཕུན་སུམ་ཚོགས་པ་ནི་གནས་བརྟན་འཇམ་དབྱངས་གྲགས་པའོ། ། ། །ད་ནི་བདག་གིས་རྩོམ་པ་མཐར་ཕྱིན་པའི་བྱ་བ་འགའ་ཞིག་བརྗོད་པར་བྱ་སྟེ། རྣམ་དག་གངས་རིའི་བསྐོར་བའི་ལྗོངས་ཉང་ཞབས་འཛིན་མའི་ལྟེ་བ་མཆོག
།དྲན་པའི་གཤེད་བུ་འབྱུང་བའི་ཡུལ། །དབུས་འགྱུར་འཆང་དང་རྗེས་མཚུངས་པར། །ཐུབ་དབང་གཉིས་པ་རིན་ཆེན་གྲུབ། །ཡབ་སྲས་མ་དྲོས་ཆུ་གཏེར་ལས། །སློབ་བརྒྱུད་མཁས་དབང་དལ་འགྲོའི་ཀླུང་།
།ཁོར་ཡུག་གསེར་ལྡན་གཞི་ལ་འབབ། ཐུབ་བསྟན་རྙོག་པའི་དྲི་མ་བཀྲུས། །ཐར་འདོད་སྐོམ་གྱི་གདུང་བ་བསལ། །ལོག་པར་སྨྲ་བའི་རྡུལ་ཚོགས་བཅོམ། །ལེགས་བཤད་ཨ་དུམ་ཝ་ར་རྒྱས།
།སྐལ་བཟང་འདུལ་བྱའི་བྷྲ་མ་ར། །རྣམ་གྲོལ་བདུད་རྩིས་ཆེར་མྱོས་པའི། །དྲེགས་པའི་གླུ་དབྱངས་སྙན་པའི་དཔྱིད། །ཕྱོགས་ཀྱི་བུ་མོའི་རྣ་བར་སྟེར། །དེ་སླད་དཀོན་མཆོག་བསྟན་པ་ལ།
།རབ་དཀར་མོས་དགེའི་འོ་མཚོ་རྒྱས། །དད་པའི་ཝུ

འཕྲེང་གྱེན་ཕྱུར་བའི། །གསུང་ནན་འཛུམ་རླབས་གཡོ་བའི་ངོར། །དྲི་མེད་བློ་གསལ་ཟླ་ཤེལ་ངོས། །ལྷག་བསམ་རི་དྭགས་མཚན་མ་ཅན། །བསྟན་པའི་ཀུ་མུད་སྐྱོང་པ་པོས། །ལོ་རྒྱུས་འོད་དཀར་འཕྲེང་བ་སྦྱར། །གང་ཚེ་སྒྲོ་སྐུ་སྟུག་པོའི་སྤྲིན།
།རྣམ་དཔྱོད་རླུང་གི་ཕ་མཐར་བསྐྲད། །རང་གཞན་རྙིང་གི་མུན་འཇོམས་པའི། །ངོ་མཚར་སྣང་བ་རྒྱ་ཆེར་སྤྲོས། །དད་སོགས་ནོར་བུའི་གདེངས་ཀ་ཅན། །གཟུར་གནས་ལྟོས་འགྲོའི་ཚོགས་རྣམས་ཀྱང་།
།ཡིད་དབང་རྒྱ་མཚོའི་དབའ་ཀློང་དུ། །དགའ་བས་རོལ་མོ་བྱོས་ཤིག་གུ། །ལྗོན་ཤིང་མེ་ཏོག་རྒྱས་པའི་པདྨོའི་ཚལ། །བྱ་དང་རི་དྭགས་རྩེ་བའི་ནགས་ཀླུང་དུ། །གཅིག་པར་ཆོས་དོན་སེམས་པའི་དགོན་པ་བས།
།རང་བློའི་སྐྱོ་བ་སངས་ཕྱིར་འདི་རྩམས་སོ། །དེང་དུས་ལོང་གཏམ་གཡེངགཡང་བས་ཡིད་ཁྲིད་ནས། །དག་པའི་གཏམ་བཟང་སྒྲོབ་པ་ཉིན་སྐར་བས། །འགའ་ཞིག་སྲིད་ཀྱང་ཉས་བཤད་སྲད་བུ་ལ།
།ཁུངས་མེད་རང་བཟོའི་རྫུན་གཡུ་སྤེལ་བ་ཉིད། །ཐོས་པ་ཙམ་གྱིས་ཉེས་འཇོམས་ཀུན་དགའི་ཡིད། །གང་གི་རྗེས་འགྲོ་ཇི་བཞིན་འགུགས་ནུས་པ། །ཕུན་ཚོགས་རྣམ་ཐར་ནོར་བུའི་ལྕགས་ཀྱུ་འདིས། །ཚོགས་གཉིས་གླང་པོའི་ཁ་ལོ་གྱེན་དུ་དྲངས།
།ལོ་རྒྱུས་ཚུལ་ལ་གདུང་པའི་ཤེས་ལྡན་གྱི། །རྣ་བར་བདུད་རྩིའི་གཟེགས་མ་འདི་སྤྲོས་པས། །ཕྱོགས་ལྷུང་གདོན་གྱིས་བརླམས་པའི་འབྱུང་བོའི་བྱ། །ལོག་ལྟའི་སྐད་ངན་འཚེར་ཡང་ག་ཞའི་གནས།
།འོན་ཏེ་འཁྲུལ་ན་བདག་བློ་རྨོངས་པའི་སྐྱོན། །སྐྱོན་མེད་ལེགས་བཤད་མཙིས་ན་བླ་མའི་དྲིན། །དྲིན་ལན་འཁོར་ཕྱིར་དབེན་པའི་རི་སུལ་དུ། །

དུ་མའི་རྣམ་ཐར་སྐྱོང་བར་ཁོ་བོ་འདུན། །འདུན་ལྡན་ཡིད་ཀྱེ་རེ་བ་སྐོང་བའི་མཆོག །མཆོག་ཏུ་མཁས་ཤིང་གྲུབ་པར་ངེས་པའི་དཔལ། །དཔལ་ལྡན་རྣམ་འདྲེན་བཟང་པོ་དེ་དག་ལ། །ལ་འུར་དང་བས་ཐལ་མོ་སྦྱོར་བར་རིགས།
།རིག་གནས་སྡེ་སྣོད་གསུམ་དང་རྒྱུད་སྡེའི་དོན། །དོན་གཉིས་ལྷུན་གྲུབ་བསམ་འཕེལ་དབང་གི་རྒྱལ། །རྒྱལ་དབང་ཐམས་ཅད་མཁྱེན་གཟིགས་བུ་སྟོན་རྗེ། །རྗེ་བཙུན་ཁྱོད་ལས་གཞན་པའི་སྐྱབས་གནས་གང་།
།ཨེ་མ་དེ་ཕྱིར་ཚེ་རབས་ཐམས་ཅད་དུ། །ཀུན་མཁྱེན་མཆོག་གི་དགེ་བའི་བཤེས་མཛད་ནས། །རྒྱལ་བ་དགྱེས་པའི་ཀུན་སྤྱོད་འབའ་ཞིག་གིས། །ཐུབ་པའི་དགོངས་པ་སྐྱོང་བར་བྱིན་གྱིས་རློབས། །འདིར་འབད་དགེ་ཚོགས་དུང་དང་མུ་ཏིག་ཀུན་མུད་ཟླ་ཟེར་ཀེ་ལ་ས།
།གཅིག་ཏུ་བྱས་འདྲའི་ཁ་དོག་དཀར་གང་ཞིག་བདག་གིས་བསགས་པ་དེ། །སྲིད་ཞིའི་འདྲེན་པ་སྒྱུ་འཕྲུལ་སྲས་པོའི་ལུང་དང་རྟོགས་པའི་བསྟན་སྲོག་གི
།སྙིང་པོ་མཆོག་ཏུ་བུ་སྟོན་ཁ་ཆེའི་ཆོས་ཚུལ་དྲི་མེད་དར་བར་ཤོག །ཡི་གེའི་གཟུགས་ཀྱི་དུནྡྷུ་བྷི། །གཟུགས་འཛིན་དབྱུག་གུས་བསྐུལ་བ་དང་། །སྒྲ་དབྱངས་རྣ་བར་ལེན་པ་རྣམས། །དགེ་བའི་ལོངས་སྤྱོད་འཕེལ་གྱུར་ཅིག
།ཅེས་དཔལ་ལྡན་ཞྭ་ལུ་པའི་བསྟན་པ་ལ་བཀའ་དྲིན་ཆེ་བའི་སྐྱེས་བུ་དམ་པ་རྣམས་ཀྱི་རྣམ་ཐར་གྱི་ཆ་ཤས་ནས་བཏུས་པའི་ལོ་རྒྱུས་ཀྱི་ཡི་གེ་ངོ་མཚར་དད་པའི་འཇུག་ངོགས་ཞེས་བྱ་བ་འདི་ནི།
ཡུལ་མདོ་ཁམས་སྨད་ཀྱི་ཆོས་གྲྭ་ཆེན་པོ

དགའ་ལྡན་བཀྲ་ཤིས་འཁྱིལ་གྱི་གཞུང་ལུགས་རབ་འབྱམས་པ་བྲག་དགོན་ཞབས་དྲུང་དཀོན་མཆོག་བསྟན་པ་རབ་རྒྱས་ཞེས་བྱ་བས་ལྷ་རྫས་མེ་ཏོག་དང་བཅས་ཏེ་གསུང་ནན་ཆེན་པོའི་བསྐུལ་བར་བརྟེན། འདྲེན་མཆོག་སྦས་པའི་སངས་རྒྱས་བྱང་གླིང་པ་ཡེ་ཤེས་དཔལ་འབྱོར་དཔལ་བཟང་པོའི་ཞལ་སྔ་ནས་དང་།
རྗེ་བཙུན་གནས་ལྔ་རིག་པའི་པཎྜི་ཏ་ཆེན་པོ་དྷརྨ་བྷ་དྲ་ལ་སོགས་པ་འགྲན་གྱི་དོ་ཟླ་མ་མཆིས་པའི་ཡོངས་འཛིན་དམ་པ་རྣམས་ཀྱི་བཀའ་དྲིན་ཁོ་ནས་འཚོ་བའི་ཤཱཀྱའི་དགེ་སློང་སྤོང་བ་པ་བློ་གསལ་བསྟན་སྐྱོང་གིས།
རབ་བྱུང་བཅུ་བཞི་པའི་མྱོས་བྱེད་ཅེས་པ་ཤིང་མོ་ལུག་གི་ལོ། རྒྱལ་གྱི་ཟླ་བའི་དམར་པོའི་ཕྱོགས་ཀྱི་དགའ་པ་གཉིས་པའི་ཉིད་གདན་ས་ཆེན་པོ་ཞྭ་ལུ་རི་ཕུག་གི་སྒྲུབ་ཁང་རྣམ་གྲོལ་ཡང་རྩེར་སྦྱར་བ་འདིས་ཀྱང་།
།རྒྱལ་བའི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་རང་གི་སོ་གཉིས་ཀྱི་དུས་སོཔར་གྱུར་ཅིག
། ། །སྭསྟི། རྒྱལ་བའི་ཞིང་ཁམས་འཛམ་གླིང་བྱང་གི་ཕྱོགས། །རབ་དཀར་བསིལ་རིའི་འཕྲེང་བས་བསྐོར་བའི་ལྗོངས། །མདངས་ལྡན་འཁོད་སྙོམས་གཙང་སྟོད་གཡོན་རུའི་ཆ། །ལེགས་བཤད་རིན་ཆེན་འབྱུང་གནས་ཞྭ་ལུ་བའི།
།བསྟན་འཛིན་ནོར་བུའི་འཕྲེང་བ་རིམ་བྱོན་གྱི། །རྟོགས་བརྗོད་ཚངས་པའི་བུ་མོ་བརྒྱུད་མང་ལྟར། །བྱེད་པོ་གང་གིས་སླར་ཡང་གླེགས་བམ་རྒྱུན། །མི་ཟད་ཆོས་སྦྱིན་ཆར་དུ་ཕབས་པ་འདི།
།ཀྱེ་མ་ལོག་ལམ་འཕྱན་པའི་སྐྱེ་བོའི་མིག །སྔོན་བྱོན་དམ་པའི་ཚུལ་ལ་ཡར་བལྟ་ཞིང་། །ཡང

དག་ཆོས་ཀྱི་ལམ་ལ་འགོ་གྱུར་ན། །ཅི་མ་རུང་སྙམ་ལྷག་བསམ་དཀར་པོས་བྱས། །གང་ཚེ་མི་དབང་དཔལ་འབྱོར་ལྷུན་པོ་པ། །ཡབ་སྲས་མཁྱེན་བརྩེའི་འཛུམ་དཀར་གཡོ་བ་ཡི། བརྐོས་དང་ཡི་གེའི་མཐུན་རྐྱེན་ལ་སོགས་པ།
།བཀའ་ཡི་འཁོར་ལོས་སྦྱོར་བའི་དགེ་མཚན་བྱིན། །འདིས་མཚོན་དུས་གསུམ་འབད་པའི་ལེགས་བྱས་ཀྱི། །འབབས་ལྡན་བརྒྱ་ཕྲག་ཚོགས་པའི་གངྒའི་ཀླུང་། །ཐུབ་བསྟན་རྒྱ་མཚོར་བཞུགས་ནས་འགྲོ་རྣམས་ལ། །ཞི་བསིལ་བདུད་རྩི་རྟག་ཏུ་སྦྱིན་གྱུར་ཅིག
།འབྲལ་ཡོད་དད་ལྡན་སྦྱིན་བདག་འཁོར་སློབ་བཅས། །གནས་སྐབས་ཚེ་རིང་ནད་མེད་དཔལ་འབྱོར་རྒྱས། །ཚེ་རབས་ཀུན་ཏུ་མི་ཕམ་མགོན་པོ་དང་། །རབ་གསལ་རྒྱལ་བའི་དབང་པོས་རྗེས་འཛིན་ཤོག
།བདག་ཀྱང་དེང་ནས་བྱང་ཆུབ་མ་ཐོབ་བར། །ཡང་དག་དགེ་བའི་བཤེས་དང་མི་འབྲལ་བར། །ཟབ་དང་རྒྱ་ཆེའི་དམ་ཆོས་འཛིན་པ་ལ། །འཇམ་དབྱངས་གསང་བདག་ལྟ་བུར་འགྱུར་བར་ཤོག །རྩ་བརྒྱུད་བླ་མའི་བྱིན་རླབས་བདེན་པ་དང་།
།རྒྱུ་འབྲས་རྟེན་འབྲེལ་བསླུ་བ་མེད་པ་དང་། །ལྷག་བསམ་དག་པའི་སྟོབས་ཀྱིས་སྨོན་པའི་དོན། །མ་ལུས་ཇི་བཞིན་འགྲུབ་པའི་བཀྲ་ཤིས་ཤོག ། སརྦ་མངྒ་ལཾ།

ཤོག་སྟོང་།

༄༅། །རང་གི་རྣམ་ཐར་བྱས་པ་ཤེལ་དཀར་མེ་ལོང་ཞེས་བྱ་བ་བཞུགས་སོ། །

རྒྱལ་ཁམས་གྱི་བྱ་བྲལ་བ་དཔལ་རིན་ཆེན་མང་ཐོས་བློ་གསལ་བསྟན་སྐྱོང་གིས། །རང་གི་རྣམ་ཐར་དུ་བྱས་པ་བདེ་སྡུག་གི་ཚོར་བ་སྣ་ཚོགས་བདག་གིར་སྤྱད་པའི་ཚུལ་ཤེལ་དཀར་མེ་ལོང་ཞེས་བྱ་བ། བླ་མ་དང་ལྷག་པའི་ལྷ་གཉིས་སུ་མེད་པ་ལ་ཕྱག་འཚལ་ལོ།
རྣམ་མཁྱེན་མྱུ་གུའི་གསོས་གྱུར་སྨན་ཆར་གྱི། །བྱེད་པོ་བ་སྟོན་སྲས་སློབ་བཅས་པ་ཡི། །རྟོགས་བརྗོད་ཆུ་འཛིན་གླལ་བའི་སྒྲ་དབྱངས་ལ། །དད་པའི་གཙུག་ལྡན་མགུ་བའི་འཇོ་སྒེག་འཛིན།
།ཞབས་སེན་ཟླ་ཚེས་གསར་པའི་འཛུམ་རིས་ཅན། །ཟུར་ཕུད་བུང་བའི་མདོག་ཅན་ལ་རོལ

ནས་། སྙིང་གི་ཟེའུ་འབྲུར་ཀུན་དགའི་དཔྱི་འཇོ་བ། །དྲིན་ཅན་བླ་མའི་རྣམ་ཐར་བསམ་བཞིན་དད། །རང་བཞིན་ལྷུན་གྱིས་གྲུབ་པའི་གཤིས་ངོ་ན། །བཀུག་པས་མི་ཁུགས་རྒྱུགས་པས་མི་ཟིན་པར། །བཟང་ངན་སྣ་ཚོགས་སྟོན་པའི་སྒྱུ་འཕྲུལ་གར།
།སྒྱུར་བྱེད་རིག་པའི་ཁྱེའུ་ཆུང་འདི་ཀོ་མཚར། །འདི་དོན་འཁྲུལ་སངས་དབྱིངས་སུ་མ་འཁྱོལ་བར། །ཀུན་རྟོགས་རླུང་གིས་བཏེགས་ནས་སྲིད་པའི་མཚོར། །རྒྱུ་འབྲས་སྡུག་བསྔལ་དལ་འགྲོའི་རི་མོ་ལ།
།ལོངས་སུ་སྤྱད་པའི་ཕ་མཐའ་ཟད་ནུས་ཅིང་། །ཁོ་བོ་མང་ཐོས

བློ་གསལ་བསྟན་སྐྱོང་ལ། །མཁས་བཙུན་བཟང་པོའི་རྣམ་ཐར་ཡོད་མིན་ཀྱང་། །སྔར་སྤྱད་བདེ་སྡུག་ཚོར་མྱོང་རང་དགའི་གཏམ། །སྒྲོག་ལ་དེ་དོན་གཉེར་རྣམས་རྣ་བ་ཀློག །ཞེས་ཚིགས་སུ་བཅད་པ་སྔོན་དུ་བཏང་ནས།
།དེ་ཡང་ཁོ་བོ་ཅག་ལྟ་བུ་ཤེས་རྒྱུད་ཐ་མལ་དུ་གནས་ཀྱང་། སྤྲུལ་སྤྲུལ་དང་སྐུ་སྐྱེའི་མིང་གི་གྲགས་སྐམ་ཙམ་ལ་བརྟེན་ནས་གཞན་གྱི་འདྲེན་པར་རློམ་ཞིང་། དེང་སང་གི་སྐྱེ་བོ་ཀླད་ཆུང་རྣམས་ནི་སྐད་སྟོད་ལ་བསྙེགས་པའི་ཁྱི་རྒན་ལྟར་འ་འུར་སྒྲོག་པ་འབྱུང་ལ།
ཆོས་ནས་བཤད་པ་ལྟར་བླ་སློབ་ཀྱི་མཙན་ཉིད་ཚོལ་བའི་ཤེས་ལྡན་ནི་ཉིན་མོའི་རྒྱུ་སྐར་ལས་ཀྱང་གྲངས་ཉུང་བར་གྱུར་ཅིང་། དེ་ལས་གཞན་དུ་ཞེན་པས་འཇུག་ཙུལ་ཙམ་ཞིག་གིས་ཙམ་བུ་དང་ཟོལ་སྦྱོར་འབའ་ཞིག་བྱེད་པའི

གྲྭ་པ་བུ་སློབ་ཏུ་གཏོགས་པ་ཕལ་ཆེར་ཡང་། དྲན་ཚད་བོང་བུའི་དབྱངས་རིང་བཞིན་དུ་འཛེར་བར་བྱེད་ལ། །འགའ་ཞིག་ནི་ཡིད་ཕྲག་དོག་གི་ཆང་གིས་ཀུན་ཏུ་མྱོས་ཤིང་། ཆགས་སྡང་དྲག་པོའི་གདོན་གྱིས་ཁོག་པ་དཀྲུགས་ནས་བདག་ཅག་གིས་མི་གནོད་མི་འཚེ་ན་ཡང་གདུག་འདྲེ་ཉིད་དུ་བལྟ་བར་བྱེད་ཅིང་ཚད་མར་གྲགས་པའི་སྐྱེས་བུ་དམ་པ་ཆེན་པོ་དག་ལ་ཡང་རྣམ་པ་སྣ་ཚོགས་པས་བསྐུར་བ་བཏབ་སྟེ་ངན་འགྲོའི་འབབ་སྟེགས་ལ་གཞོལ་བར་བྱེད་པ་དག་ཀྱང་སྣང་ངོ་།
།རྒྱུ་མཚན་དེ་དག་གིས་ཕྱི་ནས་བླ་མའི་མིང་ཙམ་ལ་བསྙད་ནས་བདག་ཅག་གི་སྤྱོད་ཚུལ་གཞན་གྱིས་སྨྲ་བ་པོ་བྱུང་ན་ནི། བའི་ཉལ་ལུགས་ཀྱིས་བེའུ་ལྡན་སྐྱོག་སྐྱེ་བའི་དཔེས་མཚོན་ཏེ་བདག་ཅག་ལ་བརྟེན་ནས་ངག་གི

ཉེས་པ་སྒྲོ་བསྐུར་གྱི་བརྗོད་བྱ་ལྷག་པོར་བྱས་པའི་བརྫུན་གྱི་ཕུང་པོ་ཅིར་འགྱུར་བ་དག་མི་ཤེས་སོ། །གང་བདག་ཅག་རང་གི་ཀུན་ཏུ་སྤྱོད་པ་མ་བཅོས་པ་ཉིད་བསྐུལ་བ་པོ་གཞན་གྱི་ངོར་ཡི་གེར་བཀོད་ཚེ་ཟོག་གིས་མ་ཁྱབ་པའི་ཕྱིར།
།ངག་གི་ཉེས་པ་བརྫུན་དུ་བྱས་པ་དག་ཁེགས་པར་ངེས་ཏེ། དེ་སྐད་དུའང་། གཡུང་སྟོན་རྡོ་རྗེ་དཔལ་གྱི་གསུང་ལས། སློབ་མས་བརྩམས་པའི་རྣམ་ཐར་ཕལ་ཆེར་ནི། ཆེ་བརྗོད་གྲགས་པས་བླ་མ་ཟོག་པོར་གཏོང་།
།དེས་ན་རང་གི་རྣམ་ཐར་རང་གིས་ནི། །སྒྲོ་བསྐུར་སྤངས་ནས་མདོར་བསྡུས་ཡི་གེར་བཀོད། །ཅེས་གསུངས་པ་ལྟར་རོ། །བདག་ཅག་གི་སྤྱོད་ཚུལ་ལ་ཡང་དཀར་ནག་འདྲ་འདྲེས་སུ་གྱུར་པའི་ནང་ནས་འདིར་དཀར་པོའི་ཆ་དབྱེ་ཞིང་བསྡུས་ནས་བརྗོད་པར་བྱའོ།
།ཨེ་མ་ཧོ། དེ་ལ་དུས་ཐོག་མ་མེད་པ་ནས་མ་རིག་པ་ནས་རྒ་ཤིའི་བར་གྱི་རྟེན་འབྲེལ་བཅུ་གཉིས་ལུགས་འབྱུང་ལྡོག་གི་ཚུལ་དུ་འཁོར་ལོ་བསྐོར་ཞིང་འགྲོ་བ་རིགས་དྲུག་གི་སྤྲུལ་པའི་སྐུ་ཡ་མཚན་ཅན་སྐུ་དང་མཛད་པ་མ་ངེས་པ།
དགའ་བ་དང་སྡུག་པ་ལ་ཨ་ཕའི་རེ་མོས་དང་རྐྱལ་པའི་རེ་མོས། ཤི་ཤ་ནང་རྫོག་ཁོ་ན

བྱས་པའི་སྐྱེས་རབས་ཀྱི་འཕྲེང་བ་བསམ་ལས་འདས་པ་བྱུང་བ་ནི་བཤེས་སྤྲིང་ལས། རེ་རེ་རྒྱ་མཚོ་བཞི་བས་ལྷག་པ་ཡི། །འོ་མ་འཐུང་སྟེ་ད་དུང་སོ་སོ་ཡི། །སྐྱེ་བོའི་རྗེས་སུ་འབྲང་བས་འཁོར་བ་པས། །དེ་བས་ཆེས་མང་སྙེད་ཅིག་གཏུང་འཚལ་ལོ།
།རེ་རེའི་བདག་ཉིད་རུས་པའི་ཕུང་པོ་ནི། །ལྷུན་པོ་མཉམ་པ་སྙེད་ཅིག་འདས་གྱུར་ཅིག །མ་ཡི་ཐུགས་མཐའ་རྒྱ་ཤུག་ཚིག་གུ་ཙམ། །རིལ་ལུས་བགྲངས་ཀྱང་ས་ཡིས་ལང་མི་འགྱུར།
།ཞེས་སོགས་གསུང་སྟེ། དེ་ལྟ་བུའི་ཚུལ་རྒྱས་པ་ནི་ཐམས་ཅད་མཁྱེན་པ་སངས་རྒྱས་བཅོམ་ལྡན་འདས་ཀྱི་དྲུང་དུ་ཕྱིན་ནས་ཞུ་དགོས་པས། དེའི་སར་སྒྲིབ་གཉིས་ཀྱི་རི་ཆེན་པོས་ལམ་བཅད་ནས་ཁོ་བོ་ཅག་མི་ཐར་རོ།
།ཐོག་མེད་དུས་ནས་འཁོར་བའི་གྲོང་ཁྱེར་འདིར། །འཁྲུལ་པ་ལུ་གུ་བརྒྱུད་དུ་བཅིངས་པ་ལས། །འགྲོ་བ་རིགས་དྲུག་བར་མ་ངོར་བཅས་པའི། །སྐྱེ་བའི་ཆོ་འཕྲུལ་སྣ་ཚོགས་བསྟན་ཚོད་གདའ། །བདག་སྐྱེས་བའི་ཡུལ་ནི་ཉང་སྟོད་རིག་པའི་འབྱུང་གནས་ཀྱི་སའི་ཆ།
།ཀུན་མཁྱེན་འཕགས་འོད་རིན་པོ་ཆེ་སྐུ་འཁྲུངས་ས

ལ་ཁ་དང་སེ་ཞེས་ཟེར་བ་ལ་ཕྱིས་སུ་མིང་འགྱུར་ནས་ཟ་ཁ་དང་སེབ་ཟེར་བའི་གྲོང་གི་ཉི་འདང་ལུ་མ་བྱ་བ་གནའ་དུས་བླ་མ་དཔྱལ་པ་དང་། རྡོ་རྗེ་གདན་གྱི་མཁས་གྲུབ་ལྷའི་དབང་པོ་སོགས་ཀྱི་གནས་གཞི་འགའ་བཏབ་ནས་སྟོང་པའི་ཤུལ་དེ་དག་ལས།
གྲོང་ལུ་མ་སྐྱིད་སྦུག་ཅེས་བྱ་བ་མི་རབས་མང་པོར་ཕྱུག་པོ་ཆེན་པོ་དང་ཁྲལ་ཚོའི་རྒན་དཔོན་སོགས་བྱས་པའི་མི་ཁ་དྲག་ཅན་མང་དུ་བྱུང་བའི་བརྒྱུད་དུ་བདག་གི་ཕ་ནི་ཚངས་པ་དཀར་པོ་ཞེས་བྱ།
མ་ནི་དགེ་སྐྱེད་བུ་འཁྲིད་ཅེས་བྱ་བ། ཕ་དེ་ལོ་ཉི་ཤུ་རྩ་གཅིག་པ་དང་། མ་དེ་ལོ་སུམ་ཅུ་སོ་བརྒྱད་ལོན་པ་རབ་བྱུང་བཅུ་གསུམ་པའི་མིག་དམར་ཞེས་པ་ཤིང་ཕོ་བྱི་བའི་ལོ། ཧོར་ཟླ་དང་པོའི་ཉི་སུ་གཅིག་རེས་གཟའ་ད་ལྟ་བས་སྤེན་པ་དང་བུ་སྟོན་སོགས་ཀྱིས་བཞེད་པ་འདས་པའི་ལུགས་ལྟར་ན་ཉི་མའི་ཞག་གི་ཐོ་རེངས་སྟག་གི་སྒང་ཙམ་ལ་ཁོ་བོ་སྐྱེས་སོ་ཞེས་གྲག་གོ།
མ་དེ་ཡང་ཞག་གཉིས་ནས་ཚེའི་དུས་བྱས་པ་ཞིག་བྱུང་སྟེ།
ཁ་ཆེམས་སུ་ལུ་མ་ལྕང་ར་བའི་བུ་མོ་ཟླ་བ་ཆོག་འཛམ་ལ་མ་མ་འཆོལ་ཟེར་བ་ལྟར་བྱས་སྐད་དོ། །དེ་ལྟར་ཡང་མ་གཅིག་གི་ནུ་མ་ལ་བུ་གཉིས་ཀྱིས་འཐུང་པས་མི

ངོམས་པ་འདྲ་སྙམ་ནས་རྨོ་རྨོ་རབ་བྱུང་མ་རྣམ་རྒྱལ་བཟང་མོས་ཐུར་མས་ཇ་འདུར་དྲངས་ནས་གསོས་སོ། །ཕྱིས་ལུས་པོ་སྐམ་ཤིང་རིད་པའི་རྒྱུ་མཚན་དེས་བྱས་པ་འདྲ་ཟེར་རོ། །རྨོ་རྨོ་དང་ཨ་ནེར་གྱུར་པའི་བཙུན་མ་རབ་བྱུང་མ་ཡོད་པ་དེ་དག་ནི་སྔར་ཞྭ་ལུ་ཕུའི་བསམ་གཏན་སྒང་པ་ཀུན་སྤངས་ཡེ་ཤེས་རྒྱལ་མཚན་གྱི་སློབ་མར་གྱུར་པ་ཆང་འཐུང་དང་བཀལ་འཐག་མི་མཛད་ཅིང་།
འདུལ་ཁྲིམས་གཙང་བ་ལམ་རིམ་བདེ་ལམ་གྱི་འཁྲིད་ཐུན་སྐྱོང་བ་ཞིག་སྟེ།
དེ་དག་གིས་ཤིན་ཏུ་བྱམས་ཤིང་གཅེས་པར་བྱས་ནས་ལེགས་པར་བསྐྱངས་སོ། །གོག་པ་ཙམ་དུ་ཡོད་དུས་འདུ་འབྱུང་མཁའ་འགྲོ་མ་ཟེར་བ་ཞིག་ཁྱིམ་དུ་བོས་ནས་ལྷ་འབེབས་ཀྱིན་ཡོད་པས།
དེ་ལ་འདྲེ་ཞིག་བཞུགས་ནས་བུ་ཆུང་འདི་ལ་གདན་དང་ལྕོག་རྩེ་རྒྱོབ་ཟེར་ནས་རྒྱག་བཅུག་པ་ལ་ཁོ་བོ་བཞག །ཁྱེའུ་འདི་བླ་མ་གྲུབ་ཐོབ་གཅིག་གི་སྤྲུལ་པ་ཡིན་པས་གཙང་སྦྲ་གྱིས་ཤིག་ཅེས་སྨྲས་འདུག་གོ
།རིག་པའི་འབྱུང་གནས་ཉང་སྟོད་འཛིན་མའི་ཆར། །མཐའ་གཉིས་སྤངས་པའི་རིགས་ཀྱི་ཐིག

ལེ་ལས། །སྔོན་ཚེའི་སྨོན་ལམ་བདུད་རྩིས་ཉེར་དྲངས་ནས། །དལ་འབྱོར་རྟེན་གྱི་ཨུཏྤལ་འདི་ཀོ་བཞད། །ལོ་ངོ་བཞི་ལོན་དུས་རྨོ་རྨོ་སོགས་ཀྱིས་འཁྱེར་ནས་ཞྭ་ལུའི་དགའ་ལུང་རི་ཁྲོད་དུ་སླེབས་ནས་རི་ཕུག་གི་གསེར་ཕིབ་བྱང་མར་རྗེ་སྨན་ཁང་པ་མཇལ་བར་འཁྲིད་པས།
དེར་ཤིན་ཏུ་ངུ་ཞིང་མི་སྡོད་པ་ལ། གཙུག་ལག་ཁང་གི་སྟེང་དུ་ཚོགས་དུང་བཏང་པས་ངུ་འཕྲོ་རྦད་ཀྱི་ཆད། དུང་བཏང་སོང་ང་འགྲོ་ཟེར་བ་ཞིག་བྱུང་འདུག
ཆུང་ངུའི་དུས་ནས་ངའི་མགོ་ལ་སུས་ཀྱང་ལག་པ་མ་རེག་ཅིག །སྐྲ་གཅོད་མཁན་པཎ་ཆེན་རིན་པོ་ཆེ་ལ་ཞུས་པས་པཎ་ཆེན་རིན་པོ་ཆེའི་ཕྱག་ལ་བཙོག་པ་ཤོར་ཡོང་ཟེར་སྲུང་བ་ཞིག་ཡོང་ཟེར། རྩེད་མོ་བྱེད་པའི་ཚེ་སྐུ་ཆུང་ཆུང་ཁོ་ན་དགོས་པས་མགྲོན་པོ་ཕྱོགས་ནས་བྱུང་བ་ལ་སྐུ་འདྲའི་སྐྱོས་མ་ཁྱེར་ཤོག་ཅིག་བྱས་པས།
འགའ་ཞིག་གིས་ཆེད་དུ་བཙལ་ནས་སྐུ་ཆུང་སྟེར་བ་དང་། གཞན་ཁ་ཅིག་གིས་རྡོ་དང་རྡེའུ་སྒྲུགས་ཏེ་འདི་ལ་རང་བྱོན་ག་གེ་དང་ཆེ་གེ་ཡོད་དོ་བྱས་ནས་བྱིན་པས་དགའ་འགྲོ་བ་ཞིག་བྱུང་འདུག
ཟླ་མཉམ་གྱི་བྱིས་པས་ཁོ་བོའི་མིང་ལ་ཡང་སྐུ་འདྲ་ཚེ་རིང་ཞེས་བཏགས་སོ། །རྨོ་རྨོས་ལྷན་པ་ཚོས་ཐིག་ཁྲ་བོ་ཅན་གྱི་དུམ་བུ་ལ་ཐང་ཀའི་གཟུགས

བརྙན་བཅོས་ཏེ་ཐིག་སེར་པོ་རྣམས་འཇམ་དབྱངས། དཀར་པོ་སྤྱན་རས་གཟིགས། དམར་པོ་ཚེ་དཔག་མེད། སྔོན་པོ་ཕྱག་རྡོར་རྣམས་ཡིན་ནོ་བྱས་པས། དེ་དག་རང་གི་ཉལ་བའི་སྔས་མགོར་བཀྲམས། སྐུ་འདྲ་ཆུང་ཆུང་དང་རང་བྱོན་ཡིན་ཟེར་བའི་རྡོ་རྣམས་སྟེགས་ལ་བསྒྲིགས།
དཀར་ཡོལ་ཆག་དུམ་དུ་ཡོན་ཆབ་འབུལ་བ་དང་། གཞན་དག་ལ་ངའི་རྟེན་མཇལ་ལ་ཤོག་ཟེར་ནས་རྟེན་བཤད་གཏོང་། ཏིང་ཁྲུས་ཀྱིས་ཟེར་དཀར་ཡོལ་ཆག་དུམ་གྱིས་ཆུ་དེ་སྟེར་རྒྱུ་བྱུང་པ་ལ་དགའ་བ་ཞིག་ཁོ་བོ་རང་གིས་དྲན་ནོ།
།ངེད་རང་མ་སྐྱེས་པའི་གོང་དུ་ཞྭ་ལུ་སྤྱི་སོ་བས་གྲུབ་དབང་བློ་གསལ་བསྟན་རྒྱན་གྱི་ཡང་སྲིད་སྐོར་ལ་ས་སྐྱའི་བདག་པོ་དབང་འདུས་སྙིང་པོ་ལ་ལུང་བསྟན་ཞུས་པ་ལ་བཀའ་ལན་སྩལ་བ་ནི་འདི་ལྟར་རོ།
།སྨིན་དྲུག་ཟླ་བའི་ཉེར་བརྒྱད་ཀྱི་ཐོ་རངས་རྨི་ལམ་དུ་བུད་མེད་གཞོན་ནུ་ཞིག་གིས། །ཨེ་མ་ཧོ། བློ་གསལ་བསྟན་རྒྱན་དེ། ཤར་གྱི་ཕྱོགས་ན་གནས་པ་སྟེ།
།རྩ་ཡི་མིང་ཅན་ཡུལ་གྲུ་རུ། །ཁྱིམ་ན་ཟངས་ཀྱི་མིང་ཡོད་པ། །ཕན་ཡོས་འབྲུག་ལོ་པ་དང་། །མ་ནི་མི་ཕྱུགས་སྤྲང་མོ་འདྲ། །ཁྱི་དང་འབྲེལ་བའི་ངོ་ཡང

ཆེ་། བུ་ནི་ཕག་བྱི་གང་རིགས་ཏེ། །མིང་ནི་བློ་གསལ་བསྟན་སྐྱོང་ངོ་། །ཞེས་པའོ། །དེ་ཡང་ཁོ་བོའི་མ་དེ་ཉང་སྟོད་རྩེ་ཆེན་ཟངས་རས་པའི་ཁྱིམ་ནས་བག་མར་བཏང་བ་དང་ལོ་བདག་ཁྱི་ལོ་མ་ཡིན་པ། ཕ་ཚངས་པ་དཀར་པོ་འབྲུག་ལོ་པ་དང་།
ནུ་ཞོ་བླུད་པའི་མ་དེ་ནི་དབུལ་ཞིང་ཕོངས་པ་སྤྲང་མོ་འདྲ་བ་སྟེ། ལུང་བསྟན་གྱི་ཚིག་ཟིན་ལྟར་བྱུང་ནས་སླར་ཡང་། ཁོ་བོ་རང་སྨོས་པས་བབ་ཅིང་རེ་ཞིག་གསང་བ་གལ་ཆེ་གསུངས་སོ།
།དེ་སྐབས་ཞྭ་ལུ་རི་ཕུག་གི་གདན་སར་ས་སྐྱའི་ཡབ་རྗེ་ཁོང་རང་གི་བླ་མ་ཡིན་པ་ཆོས་རྗེ་རིན་ཆེན་སྦྱིན་པ་ཆོས་འཕེལ་བཞུགས་པས། ཁོང་གིས་བྱང་གླིང་བླ་བྲང་གི་དབང་ཁང་ཆེན་མོར་བོས་ཏེ་ངོས་འཛིན་གྱི་སྟེར་བྱ་ཕྲན་བུ་དང་ཕ་མིང་རྣམས་ལ་མི་འཁྲོལ་དགོས་པའི་གསུང་ཤོག་བསྐུར་བ་ཡིན་འདུག་ཀྱང་།
ཁོ་བོ་ལོ་ལྔར་སླེབས་པ་དང་བླ་མ་དེ་གཤེགས་སོ། །དེ་ཕྱིན་ཆད་སྐྱེས་སྤྲུལ་གཞན་གྱི་ལུགས་ལྟར་སྔོན་གྱི་ཤུལ་མཆོད་མཁན་ནས་དངོས་པོ་ཁབ་སྐུད་པར་ལོངས་པ་ཙམ་ཞིག་དང་།
ཁ་ལྟ་འཇུག་མཁན་བྱིའུ་ཐང་མ་གཅིག་ཀྱང་མེད། དེའི་ཕྱིར་འདོད་ཡོན་གྱི་འདུ་ལོངས་དང་། སྔར་གྱི་དཔྱ་དངོས་ལ་དོ་དམ་དང་།
གྲྭ་བུ་སློབ་ཀྱི་སྐྱོང་དར་དང་། ཉ་མ་ཡོན་བདག་གི་ངོ་སྲུང་དང་། སྡེ་དགོན་གྱི་ཕྱོགས་རིས

དང་། གྱོན་པ་ལུས་ཆས་དང་། རྟ་ཆས་ཀྱི་གཤོམ་ར་སོགས་དགོས་པ་མེད་པའི་ཕྱིར། སྤྲང་པོ་ཡན་པ་བློ་བདེ་བྱ་བ་དེ་བདག་ལགས་སོ། །སྐྱིད་པ་ཡང་བྱུང་ངོ་། །དབང་འབྱོར་སྐྱེས་བུའི་ཡོན་ཏན་དཀར་པོའི་འོད།
།གཞན་ཕན་མཁའ་ལ་འགྱེད་པར་མི་ནུས་མོད། །སྐྱེ་བར་གྲགས་པའི་མིང་གི་སྟོང་གཟུགས་འདི། །ཅལ་སྒྲོགས་ཁྲོན་པའི་ཆབ་མཚོར་སྐྱེས་སོ་ལོ། །དེ་ནས་ཡུལ་དུ་ཕྱིན་པས་རེས་འགའ་ཤུ་བ་ལྟ་བུའི་རྨ་འབྲས་དང་།
རེས་ལྐོག་མ་སྐྲངས་ཡོང་བ། ཆུ་ནད་ཀྱིས་ཐེབས་པ་སོགས་ན་ཚ་དང་། རང་ཉིད་སྤྱོད་པ་འཚུབ་པ་དང་བུ་རྫི་གཡེང་བ་ཆེ་བས་གཡང་ལ་ལྷུང་བ་དང་། ཆུ་ལ་ཤོར་བ་སོགས་ཀྱིས་འཆི་ཚད་ཚད་མང་པོ་བྱུང་། འདི་ཙམ་ན་རང་གི་ཨ་ནེ་རབ་བྱུང་མ་གཞོན་པ་ཞིག་གིས་ཀྱང་བསླབ་ཁྲིམས་མ་ཐུབ་པས་དེས་ལན་ནམ།
ནུབ་རེ་བཞིན་གཉིད་ཅུང་ཟད་རེ་བྱུང་བ་དང་ཧར་བསད་རྒྱབ་ནས་དངོས་སུ་ལུས་པོ་ཕལ་ཆེར་མི་ཡིན་པ་ལ་གདོང་པ་གླང་པོ་ཆེ་འདྲ་བ།
སྨ་ར་དང་། སྨིན་མ་སོགས་ལས་མེ་འབར་བ་ཞིག་འོངས་ནས་སྡིགས་མོ་སྣ་ཚོགས་བྱེད་བྱེད་དོ། །དེ་ལ་རང་གི་མིག་བཙུམས་པ་དང་། གཞན་གྱི་ལག་པས་མིག་བཀབས་ཀྱང་མི་སྒྲིབ་པར

མཐོང་གིན་ཡོད། ཐབས་ཅི་བྱས་ཀྱང་ཕན་པར་མ་གྱུར་ཏེ་བཙུན་པ་བྱ་དགོས་པར་ཡིན་ནམ་ཟེར། རང་ལོ་བདུན་པ་རབ་མྱོས་ཞེས་པ་ལྕགས་ཕོ་རྟའི་ལོ། །ཆོ་འཕྲུལ་སྨོན་ལམ་གྱི་དུས་བཀྲ་ཤིས་ལྷུན་པོར་ཕྱིན་ནས་པཎ་ཆེན་ཐམས་ཅད་མཁྱེན་པའི་སྤྱན་སྔར་གཙུག་ཕུད་ཕུལ།
འདི་ནས་སྔར་གྱི་འཁྲུལ་སྣང་དེ་ཡང་སངས་སོང་། ཡི་གེའི་ཕྱི་མོ་ཀ་ཁ་སོགས་ཆུང་དུས་རྩེད་མོ་དང་བསྲེས་ནས་བསླབ་པས་ཚུལ་གསལ་པོ་ད་ལྟ་མི་དྲན་འདུག
འདི་དུས་ཀློག་བདེ་བ་ཙམ་ཡོང་། རྗེ་སྨན་ཁང་པ་ལས་བློ་སྦྱོང་དོན་བདུན་གྱི་འཁྲིད་ཐོབ། སེམས་བསྐྱེད་ཅིག་མཛད་པའི་ནུབ་མོ་ཆོས་ཞུ་མཁན་གཞན་གྱི་ལད་མོ་བྱས་ནས་གཉིད་མ་ལོག་པར་ཕྱག་ཀྱང་བཙལ་ལོ།
།ལོ་དགུ་ཙམ་ལོན་དུས་རི་ཕུག་ཏུ་རྗེ་སྨན་ཁང་པའི་དྲུང་དུ་བསྡད་ནས་བླ་མས་ཚིག་བཀྲ་བཟང་བ་ཡིན་གསུངས། རྗེ་རིན་པོ་ཆེས་མཛད་པའི་ལམ་རིམ་གསོལ་འདེབས་ཡོན་ཏན་གཞིར་གྱུར་མ་བྱ་བ་དེ་ཐོག་མ་ཁོ་ནར་འཛིན་དུ་བཅུག
།མཚན་མོ་མར་མེའི་འོད་ལ་ཡང་བུ་སྟོན་ཐམས་ཅད་མཁྱེན་པའི་གསོལ་འདེབས་དཔལ་གང་དྲིན་མ་ཤླཽ་ཀ་རེ་བསླབས་སོ། །བླ་མ་འདི་ནི་སྐུ་འཁྲུངས་ས་ཁོ་བོ་རང་གི་གྲོང་དང་ཁད་ཉེར་འཁྲུངས་ཏེ་ཆུང་དུས་ལྷ་སྡིངས་དགོན་པའི་བཙུན་ཁྲལ་རྒྱབ་པས་ཆ

རྐྱེན་གྱིས་ཕོངས་ནས་ཡུལ་དོན་དགོས་པ་བྱུང་ཞིང་། རྗེས་སུ་འབྲོང་རྩེ་ཆོས་སྡེའི་བཙུན་པ་མཛད། དགོན་པ་དེའི་ལས་ཚན་ཡོད་དགུ་མཛད་དགུང་ལོ་ཉི་ཤུ་རྩ་ལྔ་ལ་དབུ་མཛད་ཀྱི་གོ་སར་ཕེབས། པཎ་ཆེན་དཔལ་ལྡན་ཡེ་ཤེས་ལས་རབ་ཏུ་བྱུང་ཞིང་བསྙེན་རྫོགས་ཀྱང་མཛད།
ཡོངས་འཛིན་པཎྜི་ཏ་ཡེ་ཤེས་རྒྱལ་མཚན་སོགས་བླ་མ་མང་པོ་བསྟེན། ཕྱིས་ཚེ་བློས་བཏང་གི་བྱ་བྲལ་ལ་ཕེབས་ཏེ་ལྷོ་གྲོ་བོ་ལུང་། ཀོང་པོ་རྩ་རི།
བྱང་རྭ་སྒྲེང་སོགས་གནས་མང་པོ་བསྐོར་ཞིང་གཉན་ཁྲོད་རྣམས་སུ་གཅོད་མཛད། དགུང་ལོ་བཞི་བཅུ་ལ་ཞྭ་ལུ་རི་ཕུག་ཏུ་ཕེབས་ནས་དྲུང་ཅུ་རེ་དགུའི་བར་གནས་འདི་ཉིད་དུ་སྐུ་ཚེ་འདའ་བར་མཛད་ཅིང་ལུང་རྟོགས་ཀྱི་ཡོན་ཏན་བསམ་གྱིས་མི་ཁྱབ་པ་མངའ་ཡང་འཕྲལ་སྦས་པའི་ཚུལ་ཙམ་དུ་བཞུགས་པ་ཡིན་ནོ།
དེའི་སྐབས་སུ་གླུ་འདིའང་སེམས་ལ་ཤར་འདུག ཨ་ཧོ། བླ་མའི་གདན་ས་རི་ཕུག་བྱང་ཆུབ་ཀྱི་ཤིང་ཁྲོད། །བུ་ངའི་རྐང་ཆུང་གཡས་པའི་རྒྱག་ས་རུ་བཟང་བྱུང་།
།སྦས་པའི་བཤེས་གཉེན་བློ་བཟང་ཆོས་འཕེལ་གྱི་རྒྱལ་མཚན། །བུ་ངའི་ཆོས་ཀྱི་སློབ་དཔོན་དམ་པ་རུ་ཤར་བྱུང་། །ཚིག་བཀྲ་བཟང་པོ་དམ་ཆོས་ཡོན

ཏན་གྱི་གཞིར་གྱུར། །བུ་ངའི་ཆོས་སྒོ་འབྱེད་པའི་ལྡེ་མིག་ཏུ་གཏད་བྱུང་། །བུ་སྟོན་ཆོས་རྗེའི་བསྟོད་པའི་རབ་བྱེད་དེ་རྣམ་གསུམ། །བུ་ངའི་དང་པའི་གསོལ་འདེབས་སྙིང་པོ་རུ་ཐོས་བྱུང་། །ཨ་ཧོ། སྔོན་སྦྱངས་ལས་འཕྲོ་སད་པའི་ཡང་རྩེ་འདྲ་ལོས་ཡིན།
།གསོལ་ལོ་མཆོད་དོ་བླ་མ་མཁའ་འགྲོ་ཡི་ཆོས་སྐྱོང་། །དྲོངས་ཤིག་དྲོངས་ཤིག་ཐར་པའི་ལམ་སྣ་དེར་དྲོངས་ཤིག །མཛོད་ཅིག་མཛོད་ཅིག་སྐྱབས་དང་དཔུང་གཉེན་ཞིག་མཛོད་ཅིག
།གཟིགས་ཤིག་གཟིགས་ཤིག་འགྲོ་བའི་སྡུག་བསྔལ་ལ་གཟིགས་ཤིག །སྩོལ་མཛོད་སྩོལ་མཛོད་དངོས་གྲུབ་ཆར་འབེབས་རང་སྩོལ་མཛོད། །སྙན་ནོ་སྙན་ནོ་བཀྲ་ཤིས་དགེ་མཚན་གྱི་གླུ་སྒྲ།
།ལྡིར་ཤོག་ལྡིར་ཤོག་འཛམ་གླིང་མཛེས་རྒྱས་དུ་ལྡིར་ཤོག །ཅེས་བྱས་སོ། །རང་ལོ་བཅུར་སླེབས་པ་དཔལ་གདོང་ཞེས་པ་ཆུ་མོ་བྱའི་ལོ། །ཧོར་ཟླ་གསུམ་པའི་ཚེས་བརྒྱད་ལ་རི་ཕུག་གི་ཚོགས་སུ་མང་ཇ་རྣམ་གཞག་དང་བཅས་པ་རང་གི་ཨ་ནེས་བཏངས་ནས་སྒྲིགས་ལ་ཕྱིན་ནོ།
མང་ཇ་གྲོལ་བ་དང་ཆོས་རྗེ་རིན་ཆེན་ལྷུན་གྲུབ་ཀྱི་བྱང་གླིང་བླ་བྲང་དུ་འཁྲིད་ནས་གསོལ་ཇ། འབྲས་སིལ། སྡེར་ཀ་སོགས་བཏང་། ཆོས་རྗེ་རིན་ཆེན་སྦྱིན་པ་ཆོས་འཕེལ་གྱིས་བཞེས་པའི་རྩེ་ཞྭ་གཅིག་གཡོགས།

གྲུབ་དབང་བློ་གསལ་བསྟན་རྒྱན་གྱིས་མཛད་པའི་སྤྱན་རས་གཟིགས་ཀྱི་བསྒོམ་བཟླས་མ་ཎིའི་ཕན་ཡོན་དང་བཅས་པ་ཞིག་གི་ལུང་དང་དཔེ་གནང་ངོ་། །དེ་ཉིན་གྲངས་ཆེན་གྲྭ་ཚང་ལ་ཡང་གྲྭ་ཇ་བཏངས་ནས་ཚོགས་སུ་ཕྱིན་པས་ནག་ཉའི་རྒྱན་འགྲེམས་ཆེ་རབས་རྟེན་འབྲེལ་ལེགས་ཞེས་གྲྭ་ཚང་ནས་དཀར་སྤྲོ་ཁ་བཏགས་བཅས་པ་བྱུང་ངོ་།
།ལོ་དེའི་ཧོར་ཟླ་བཞི་པའི་ཉི་ཤུ་གཅིག་ལ་བཀྲ་ཤིས་ཀྱི་གཙུག་ལག་ཁང་ཞྭ་ལུ་རི་ཕུག་གི་བྱང་གླིང་བླ་བྲང་དུ་མཁན་པོ་རིན་པོ་ཆེ་དོན་གྱི་སླད་དུ་མཚན་ནས་སྨོས་ཏེ་བྱམས་པ་རིན་ཆེན་ལྷུན་གྲུབ་དཔལ་བཟང་པོའི་ཞལ་སྔ་ནས་དང་།
ལས་ཀྱི་སློབ་དཔོན་མཚུངས་མེད་རིན་ཆེན་ལེགས་བཤད་ཆོས་འཕེལ་གྱིས་མཛད་ནས་དགེ་བསྙེན་ནས་བཟུང་།
ཚིགས་སྔ་མ་དགེ་ཚུལ་གྱི་བར་ལེགས་པར་བསྒྲུབས་སོ། །དེ་ཉིན་ཞྭ་ལུ་ཆོས་སྡེ་ཆེན་པོའི་སྤྱི་སོ་ནས་ཁ་བཏགས་མཚན་གྲངས་དང་བཅས་པ་དང་། ནོར་བུ་བདེ་ལྡན་ནས་སྡེ་པ་དགེ་སློང་རྒྱལ་མཚན་ལགས་དང་།
སྤྱི་པ་རིན་ཆེན་ཚོགས་འཕེལ་ལྷན་རྒྱས་ནས་སྔར་རྗེ་དྲུང་འཇམ་དབྱངས་བཤེས་གཉེན་དེ་ཉིད་ཀྱི་ཞལ་ཆེམས་སུ་གསུངས་པ་ལྟར། ཁོ་བོ་ལ་གྱོན་པ་གསར་བཟོས་ཀྱིས་བསྐོན་དང་།
གྲུབ་དབང་རིན་པོ་ཆེས

རྗེ་དྲུང་དེ་ཉིད་ལ་གནང་བའི་སྤྱན་རས་གཟིགས་དང་། བུ་སྟོན་ཡབ་སྲས་རྣམས་ཀྱི་བྲིས་ཐང་གཅིག །ཕྱག་འཕྲེང་གཟུངས་གཞུགས་ལ་ཡོད་པའི་ཐུབ་པའི་དབང་པོའི་སྐུ་གཅིག །རྗེ་ཡང་དགོན་པའི་རི་ཆོས་ཡོན་ཏན་ཀུན་འབྱུང་གི་གླེགས་བམ་གཅིག
།དར་ཡུག་ཆེ་ལེགས་དང་བཅས་པ་ཐུགས་ལ་བཏགས་སོ། ། ༑ ཀྭ་ཡེ་འདི་ན་མཆོག་ཏུ་དཀར་པའི་ཕན་བདེའི་སྣང་བ་འདི་དག་ནི། །རབ་གསལ་དབྱིག་གི་ཁུ་བ་ལས་འཕོས་གཟེགས་མ་དར་བའི་ཚུལ་མིན་ཏེ།
།མངོན་མཐོ་ངེས་ལེགས་དམིགས་བུ་མཆོག་གྱུར་ཆོས་འདུལ་གསེར་གྱི་ཀོང་བུའི་ནང་། །འཆལ་ཚུལ་སྒྲིབ་པའི་མུན་པ་ཟ་བྱེད་གླལ་བའི་ལྕེ་ལས་གྱུར་པ་ཡིན། །དེ་ཕྱིར་རྣམ་གསུམ་བརྗེ་བའི་ལས་ལ་བྲེལ་བ་ཡང་།
།ཚུལ་ཆོས་འདབ་སྟོང་རང་དགར་གྲོལ་བའི་ཟློས་གར་མིན། །བསླབ་གསུམ་ལྷ་ཡི་སྐྱེ་མཆེད་གསར་དུ་ངོམས་པའི་སླད། །མཁན་སློབ་སྣ་ཚོགས་ལས་བ་བཀུག་པའི་ཕྱག་བྲིས་ཡིན། །བྲང་འགྲོ་གདུག་པའི་ཚང་བཞིན་དུ།
།མཛེས་པའི་དཔལ་ལ་ཞེ་སྐྲག་ནས། །ཚངས་སྤྱོད་ནོར་བུའི་ཐེམས་སྐས་ལ། །འཛེགས་པ་འདི་འདྲ་གཟེངས་སུ་མཐོ། །དེ་ཡང་ཆང་ནི་སྔ་གོང་ནས་མི་འཐུང་ཞིང་འདི

ཙམ་ནས་ཕྱི་དྲོའི་ཁ་ཟས་དང་། མཚན་མོ་གཅེར་ཉལ་བྱེད་པ་ལ་བག་ཡོད་པར་བྱས་སོ། །རྗེ་སྨན་ཁང་པ་དེ་རྒྱུན་གྱི་ཞལ་འདོན་ལ་འཇམ་དབྱངས་ཀྱི་བསྟོད་པ་གང་བློ་མ། འཇམ་དཔལ་མཚན་བརྗོད། ཤེས་བྱ་མཁའ་དབྱིངས་མ།
རྡོ་རྗེ་རྣམ་འཇོམས་ཀྱི་གཟུངས་རིང་། གསང་བ་འདུས་པའི་རྩ་བརྒྱུད་ལེའུ་དང་པོ་འཇིགས་བྱེད་རྟོག་བདུན་གྱི་བརྒྱུད་ལེའུ་དང་པོ། དུས་འཁོར་བསྡུས་བརྒྱུད་ཀྱི་འཇིག་རྟེན་ཁམས་ལ། སྒྲོལ་མ།
ཤེར་སྙིང་། སྨོན་ལམ་རྣམ་གསུམ། བླ་མཆོད་བདེ་སྟོང་དབྱེར་མེད་མ་བཅས་ཆགས་མེད་ལྟ་བུ་མཛད་ནས་གསུང་པས། ཁོ་བོས་འཇིགས་བྱེད་དང་དུས་འཁོར་མ་ཡིན་པའི་གཞན་མ་རྣམས་ཞོར་འདེགས་ཡོང་པ་བྱས་སོ། །དབྱར་གནས་ཀྱི་དུས་བླ་མ་དང་ལྷན་དུ་བཀྲ་ཤིས་ལྷུན་པོར་༸པཎ་ཆེན་ཐམས་ཅད་མཁྱེན་གཟིགས་ཆེན་པོའི་བཀའ་ཆོས་ཞུ་བར་ཕྱིན་ཏེ།
ཚོགས་ཆེན་གྱི་མང་ཇ་ཚ་རྟིང་མའི་སྐབས་སེང་གཡབ་ཏུ་ཉན་པས། མངོན་རྟོགས་རྒྱན་གྱི་གཞུང་དང་།
འདུལ་བའི་རྒྱ་གཞུང་འདྲ་མོ་ཞིག་ནས་ལུང་གནང་བ་ཉི་མ་འགའ་བྱུང་། དེ་ནས་དབུ་ཡ་བཞེས་པ་ཡིན་ཟེར་གསུང་ཆོས་ཆད་སོང་། རྗེ་སྨན་ཁང་པས

བཀྲས་ལྷུན་ཚོགས་ཆེན་ལ་མང་ཇ་ཞུས་པའི་སྤོས་བསྐོར་ཞིག་ལ་ཡང་ཕྱིན། སྔགས་ཁང་དུ་སེང་ཆེན་བློ་བཟང་བསྟན་འཛིན་དཔལ་འབྱོར་དང་། གྲོགས་པོ་ནུབ་ཀྱི་སྤྱི་ཁང་དུ་སྔགས་ཆེན་པོ་ཐུབ་པ་བློ་བཟང་ཚུལ་ཁྲིམས་མཇལ།
བླ་མ་དེ་ལ་སྟེང་གྲིབ་ཀྱི་བསྙུན་གཞི་བྱུང་ནས་གསུང་འཕྲོས་མི་གོ་བ་འདུག་ཀྱང་ཞབས་འབྲིང་པ་ཞིག་གིས་གསུང་བསྒྱུར་ནས་བཙུན་ཆུང་འདི་ཤེས་རབ་ཆེ་བ་ཞིག་ཡོད་པ་འདྲ། བཀྲ་ཤིས་ལྷུན་པོའི་བཙུན་པ་བྱེད་ཆུག་ཟེར།
བླ་མས་འདི་ཞྭ་ལུ་བའི་བླ་མའི་སྐུ་སྐྱེ་ཡིན་ཚུལ་ཞུས་སོང་བས། བླ་མའི་སྐུ་སྐྱེ་ཡིན་ན་ཀ་མཚན་ཉིད་ཀྱི་གྲྭ་སར་བཅུག་པས་དགེ་བཤེས་ཆེ་བ་གཅིག་ཡོང་། གཞན་ཤབ་བེ་ཤོབ་བེ་ནོར་མ་ཉན་ལ་འགྲོ་བ་འདུག་ཟེར་རོ།
།ཡར་ལམ་ཞྭ་ལུ་བླ་བྲང་གི་ཀླུ་སྡིངས་སུ་སྡེ་པ་རིན་ཆེན་ཟླ་བས་ཞབས་ཏོག་ཟབ་པ་བྱུང་སྟེ་འདི་ནས་བཟུང་སྡེ་པ་དེ་སྤྱིར་རྗེ་སྨན་ཁང་པ་ལ་དད་པ་ཆེ་བ་སྒོས་སུ་ངེད་རང་གི་སྦྱིན་བདག་གི་མཐིལ་བྱས་ནས་དྲིན་ཤིན་ཏུ་ཆེའོ།
།རང་ལོ་བཅུ་གཅིག་ཏུ་སླེབས་པ་དངོས་པོ་ཞེས་པ་ཤིང་ཕོ་ཁྱིའི་ལོ། བྱང་ཕྱོགས་ཁལ་ཁའི་མོང་གོལ་གྱི་བླ་མ་མཁན་ཆེན་ནོ་མོ་ཧན་རི་ཕུག་ཏུ་ཕེབས་ནས།
ཁྱབ་བདག་བླ་མ་དམ་པ་ཡེ་ཤེས

དཔལ་འབྱོར་དང་། བྱང་གླིང་རིན་པོ་ཆེའི་དྲུང་དུ་བུ་སྟོན་ཐམས་ཅད་མཁྱེན་པ་ནས་བརྒྱུད་པའི་རྒྱུད་སྡེ་མང་པོའི་དབང་བཀའ་གསན་རྒྱུ་མཛད་ཅིང་། བུམ་ཆུ་ཞལ་འབྱེད་དང་རི་ཕུག་ཚོགས་ཆེན་ལ་མང་ཇ་དངུལ་ཞོ་རེའི་འགྱེད་བཅས་གནང་གིན་འདུག
རྗེ་སྨན་ཁང་པས་ཁོ་བོ་ལ། དབང་གང་གནང་དེ་ཚོ་ཁྱེད་ཀྱིས་ཐོབ་དགོས་པ་འདུག་སྟེ་ཕྱག་རྟེན་རེ་ཙམ་འབུལ་རྒྱུ་མེད་པ་དང་དད་པ་གོ་བ་མེད་པའི་ཐོབ་ཐོབ་དེ་འདྲས་གྲུལ་ཅི་བཏུབ།
འོན་ཀྱང་ཞུ་བ་ལ་འགྲོའམ་མི་འགྲོ་ཨ་ནེ་ཆེན་མོ་ལ་གྲོས་དྲིས་མཛོད་གསུང་། དགའ་ལུང་དུ་ཨ་ནེ་སྒྲུབ་པ་མོ་ལ་ཞུས་པས། བླ་མའི་སྐུ་སྐྱེ་ཡིན་པས་ཆོས་ཞུ་ལོས་དགོས། ཅིས་ཀྱང་དབང་ཐོབ་པ་གྱིས་ཤིག་ཅེས་ཁ་བཏགས་བཟང་པོ་འགའ་དང་དངུལ་ཊམ་ཀ་དཀར་པོ་བཅོ་ལྔ་ཙམ་བསྐུར་བྱུང་ངོ་།
།དེ་ནས་བླ་མ་རྣམ་པ་གཉིས་ལ་བདག་ཀྱང་དབང་ལ་འཇུག་པར་ཞུ་ཞུས་ཏེ། ཐོག་མར་བྱང་གླིང་བླ་བྲང་གི་དབང་ཁང་ཆེན་མོར་༸རྗེ་བཙུན་དམ་པ་བྱམས་པ་རིན་ཆེན་ལྷུན་གྲུབ་པས་དཔལ་ཕྱག་ན་རྡོ་རྗེ་འགྲོ་བཟང་སྙིང་པོའི་ལུགས་ཀྱི་དབང་བཀའ་དང་།
དེའི་སང་ཉིན་ཁྱབ་བདག་ཡེ་ཤེས་དཔལ་འབྱོར་གྱི་རྡོ་རྗེ་རྩེ་མོ་རིགས་བསྡུས་ཀྱི་དབང་གི་སྟ་གོན་མཛད།
འདི

སྐབས་ཕ་བླ་མ་ཡེ་ཤེས་དཔལ་འབྱོར་གྱིས་དབང་གནང་བ་ལ། རྩེ་མོ་རིགས་བསྡུས། ཤཱཀྱ་སེང་གེ་གཙུག་ཏོར་དགུ་བ། མ་ཧཱ་མ་ཡ་ལྷ་ལྔ། གདན་བཞི་ཡབ་དཀའ། བདེ་མཆོག་པདྨ་དྲ་བ། མཉམ་སྦྱོར་རིགས་བསྡུས། གཤེད་དམར་བིར་ལུགས་ལྷ་ལྔ།
གཤིན་རྗེ་གདོང་དྲུག་རྭ་ལུགས་ལྷ་ཉེར་གཅིག་མ། རྣམ་འཇོམས་དཀར་པོ་ལྷ་བཅུ་དགུ་གྲུབ་ཆེན་ས་ཝ་རི་པའི་ལུགས་སྟེ་དབང་བཀའ་དགུ་ཐོབ་ཅིང་། གདན་བཞི་མ་གཏོགས་རྡུལ་ཚོན་གྱི་དཀྱིལ་འཁོར་ཁོ་ན་ལ་བརྟེན་པར་མཛད་དོ།
།བྱང་གླིང་རིན་པོ་ཅེ་ལས་ཕྱག་རྡོར་འགྲོ་བཟང་། དཔལ་མཆོག་རིགས་བསྡུས། ཡོ་ག་ཁམས་གསུམ་རྣམ་རྒྱལ། དོན་ཞགས་ལྷ་མང་། གདུགས་དཀར་ཉེར་བདུན་མ། འོད་ཟེར་དྲི་མེད་ལྷ་དྲུག
གཙུག་གཏོར་དྲི་མེད་ལྷ་ལྔ་དང་བཅས་པ་དབང་བཀའ་བདུན་པོ་རྡུལ་ཚོན་གྱི་དཀྱིལ་འཁོར་ལ་བརྟེན་ནས་ཐོབ་བོ། །དེའི་མཐར་ཚེ་སྒྲུབ་བུ་སྟོན་གོང་ཁུག་མ་ཡང་གནང་ངོ་། །ངེད་རང་ལ་ཨ་ནེས་གནང་བའི་དངུལ་དང་ཁ་བཏགས་རྣམས་ཡོན་དུ་ཕུལ་ལོ།
། ༑ ཨ་ཧོར་འདྲེན་མཆོག་ཀཻ་ལ་ཤ་རི་ལ། །གཞན་འགའི་བསྐུལ་ཚིག་ཉི་གཟེར་ལྷུང་བའི་ཚེ། །དབང་གི་ཆུ་རྒྱུན་རི་དང་ཙ་ཡི་ཀླུང་། །གང་བློའི་འཛིན་མར་འཇོ་བའི་སྐལ་བཟང་ཐོབ།
།

རྗེ་སྨན་ཁང་པའི་དྲུང་དུ་རྡོ་རྗེ་འཇིགས་བྱེད་ལྷ་བཅུ་གསུམ་མའི་དབང་བཀའ་ཚར་གཉིས་དང་། དེའི་སྒྲུབ་ཐབས། རྗེ་བཙུན་ཙོང་ཁ་པ་ཆེན་པོས་མདད་པའི་ཟ་མ་ཏོག་གི་ལུང་། འབྲོང་རྩེ་ལྷ་སྲས་རྗེས་མཛད་པའི་བསྐྱེད་རྫོགས་ཀྱི་འཁྲིད་ཡིག་ལུང་།
དཔལ་མོ་ལུགས་ཀྱི་བཅུ་གཅིག་ཞལ་ལྷ་ལྔའི་དབང་། དེའི་སྨྱུང་གནས་སྒྲུབ་སྐོར་༸པཎ་ཆེན་བློ་བཟང་ཆོས་རྒྱན་གྱིས་མཛད་པའི་ལུང་། གཅོད་དབང་ནམ་མཁའ་སྒོ་འབྱེད་དང་གཅོང་གཞུང་ཐར་འདོད་དེད་དཔོན་མའི་ལུང་འཁྲིད།
རྗེ་ཙོང་ཁ་པ་སོགས་ནས་བརྒྱུད་པའི་དབྱངས་ཅན་དཀར་མོའི་རྗེས་གནང་། སྒྲོལ་དཀར་རྗེས་གནང་། ཀླུ་དབང་རྒྱལ་པོའི་རྗེས་གནང་། རྒྱ་གར་ཟངས་གླིང་པ་ནས་བརྒྱུད་པའི་ཁྱུང་ནག་མེའི་སྤུ་གྲིའི་རྗེས་གནང་།
ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་དུ་བྱིན་རླབས་ཚར་ཆེན་རྡོ་རྗེ་འཆང་གི་ཡི་གེ་བཞིན་ཐོབ་བོ། །གཞན་ཡང་རྗེ་རིན་པོ་ཆེས་མཛད་པའི་ལམ་རིམ་ཆེན་མོ་སོགས་ལུང་མང་པོ་གཞན་གྱི་ཞོར་ལ་ཞུས་སོ།
།རང་གི་རྨོ་རྨོ་རབ་བྱུང་མ་ལ་ལིའི་མཎྜལ་ཡོད་པ་དེ་འཁྱེར་ནས་བླ་མའི་ལད་མོ་བྱས་ཏེ་མཎྜལ་ཕུལ། ཁམ་པ་དགེ་སློང་ཞིག་ལ་རྗེའི་ལྷུང་བཟད་འདུག་པ་ང་ལ་གནང་དགོས་བྱས་པས་བྱིན་བྱུང

སྟེ་། གུང་ཚིགས་ཀྱི་དུས་སུ་ཕུད་མཆོད་གཏོར་མ་ཆང་བུ་དང་བཅས་པ་རེ་ཡང་བཤམ་མོ། །རང་ལོ་བཅུ་གཉིས་པ་ན་ཚོད་ལྡན་ཞེས་པ་ཤིང་མོ་ཕག་གི་ལོ་སར་པ་དང་རྗེ་སྨན་ཁང་པས་རི་ཕུག་གི་མ་ཎི་རིང་མོ་ལ་ཞིག་གསོ་མཛད་པའི་ཕྱག་གཡོགས་ཞུས།
སྔར་བྱང་གླིང་རིན་པོ་ཅེ་དགོངས་པ་ཟབ་ཅིང་རྗེ་སྨན་ཁང་པ་ལ་ཆོས་གསན་པ་དང་། ཁོ་བོ་རང་གི་རྩ་བའི་བླ་མ་ཡིན་པ་སོགས་བསྐུར་བ་ཞུ་རྒྱུ་མེད་རུང་། ཞྭ་ལུ་པའི་གྲྭ་པ་མི་བསྲུན་པ་འགའ་དང་ཁོང་རང་གི་ཕྱག་གཡོག་འབྱུང་པོ་མི་མ་ཡིན་ལས་གདུག་རྩུབ་དང་ཆོ་འཕྲུལ་ཆེ་བ་རྣམས་ཀྱིས་ཐུགས་སྐྱོགས་ནས་བླ་མ་སྨན་ཁང་པའི་ཉེ་གནས་དགེ་སློང་གཅིག་ཡོད་པ་ལ་བརྡུང་འཚོག་བྱེད་ཟེར་བ་དང་།
སྐབས་གཟན་དང་གཞན་ལ་བརྙད་ནས་བཀའ་སྐྱོན་ཁྱི་འཁྲུག་པ་ལྟར་མཛད་དོ། །བླ་མ་སྨན་ཁང་པ་ཡང་། སྔར་ནི་རི་ཕུག་ཏུ་དགེ་སྦྱོར་གང་འཕེལ་བགྱིས་ནས་ཞྭ་ལུ་བའི་ཞབས་ཏོག་ལས། ཞབས་འདྲེན་བྱས་པ་མེད།
ད་ཆ་འདི་ལྟར་ཡིན་ན་རི་ཁྲིད་གཅིག་བཙལ་ནས་འགྲོ་གསུངས་ཏེ་ཕེབས་པར་ཐག་བཅད་དུས། སྨོན་འགྲུབ་ཁྱུང་རྩེ་ནས་གཞིས་རྩེ་རྫོང་གི་ཕྱག་མཛོད་བྱེད་པའི་གཉེར་པ་ཟླ་དོན་ཅན་དང་། ཁྱུང་རྩེ་རམ་པ་བའི་སྡེ་པ་མགྲིན་གཅིག་ཏུ་བླ་མ་གཉིས་ལ་ངེད་རང་ཚོའི

ས་ཆ་འགོལ་བ་ཞིག་ཏུ་གཟིམས་ཁང་རྒྱབ་ཕྱོགས་པ་ཞུ་ཟེར་ཡང་གྲོང་ལྟག་གི་དགོན་པ་མི་དགོས་གསུངས་ནས་མ་བཞེད། འགའ་ཞིག་ནས་ཚོང་འདུས་ཀྱི་ཆུ་བྱང་ན་བྲམ་ཚལ་བྲག་གྲུབ་ཟེར་བའི་བྲག་ཕུག་ངོ་མཚར་ཅན་ཞིག་ཡོད་ཟེར་བ་གསན་ནས་བླ་མ་ཉིད་གཟིགས་པར་ཕེབས་སོང་།
ཡར་ཕེབས་དུས་བྲག་ཕུག་ངོ་མཚར་ཆེ་རྒྱུ་ཅང་མི་གདའ། རྟོག་ལྡན་དང་བཙུན་མ་ཁྱོ་ཤུག་བྱས་ནས་བསྡེབས་ཤུལ་ཏུ་འདུག །འོ་སྐོལ་དེ་འདྲར་སྡོད་མི་ཉན་གསུངས།
དེ་ནས་འབྲོང་རྩེ་ཆོས་སྡེ་ན་བླ་མའི་སྐུ་མཆེད་དགེ་སློང་ཞིག་ཡོད་པའི་ས་ནས་ཡི་གེ་སླེབས་ཏེ། སྟོན་ཁ་བླ་མ་གཉིས་ཅར་འདི་ཕྱོགས་སྤྱན་འདྲེན་ཞུ་བ་ལགས་པས་ཅིས་ཀྱང་ཕེབས་པ་ཞུ་ཟེར་ནས་དེ་ཕྱོགས་སུ་ཕེབས།
ཡར་ལམ་ནོར་བུ་ཁྱུང་རྩེ་ན་ངེད་རང་གི་ཨ་ལྕེ་ཚེ་རིང་དབང་མོ་ཅན་ཡོད་པའི་སར་ཞག་འགའ་བཞུགས། ནོར་བུ་ཁྱུང་རྩེའི་ལྷ་ཁང་མཇལ། དེ་ན་ངེད་རང་ཆར་ལུགས་པ་རྣམས་ཀྱི་ཤིང་རྟ་ཆེན་པོ་བདག་ཆེན་རྡོ་རྗེའི་འཆང་བློ་གྲོས་རྒྱལ་མཚན་གྱིས་རང་གནས་ཕོག་པའི་ལམ་འབྲས་སློབ་བཤད་ཀྱི་བླ་བརྒྱུད་འཇམ་དབྱངས་དཀོན་མཆོག་བཟང་པོ་ཡན་ཆད་ཀྱི་སྐུ་དང་།
གནས

བཅུ་སོགས་རྟེན་ངོ་མཚར་ཅན་འདུག །ངས་རྗེས་སུ་ཡང་ཕྱིན་ནས་མཇལ་ལོ། །གནས་གསར་རྒྱལ་ཁང་དུ་ཡུམ་ཆེན་མོ་སོགས་ཀྱང་མཇལ། ངེད་རང་དེ་དུས་བོང་གེ་ཆུང་བས་རྟ་མགྲིན་གྱི་སྒྱིད་མའི་འོག་ལ་ཕར་འཛུལ་ཚུར་འཛུལ་མང་པོ་བྱས་སོ།
།ར་སོག་ཏུ་བྱེ་མཁར་བ་ཟེར་བའི་གྲོང་པ་ཕྱུག་པོ་གཅིག་གིས་གདན་དྲངས་ནས་ཞག་མོང་པོ་བཞུགས། གྲོང་པ་དེའི་ཕ་རྒན་པོ་ཞིག་འདུག་པས་དེས། ལས་དབང་ཞིག་གིས་ངེད་རང་ལ་དགའ་ཚོར་ཆེན་པས་ངའི་བུ་ཡིན་ཟེར་ནས་བྱམས་པོ་ཅི་ཡང་བྱས་སོ།
།རྒན་པོ་དེ་རྗེས་སུ་འདས་པའི་དུས་ཀྱི་ཚེ་ཀླད་པའི་དཀྱིལ་ནས་དབང་པོའི་རིལ་བུ་གཟི་འདྲ་བ་ཆེ་ཆུང་བྱིའུའི་སྒོང་ང་ཙམ་པ་རྡོས་བཅག་ཀྱང་མི་ཆག་པ་ཞིག་འཐོན་འདུག་པ་ངེད་ཀྱིས་ཀྱང་མཐོང་ངོ་།
འབྲོང་རྩེ་ཆོས་སྡེར་ཕེབས་ནས་བཙུན་པ་རྣམས་ལ་མང་ཇ་བཟང་བ་ལྔ་དང་འགྱེད་བཅས་བཏང་། སྤྱིར་འོད་དཔག་མེད་ཀྱིས་གོས་ཐང་ཚེམས་གྲུབ་མ་ཞིག་འབུལ་སྦྱོར་མཛད།
དེ་སྐབས་སྒེར་འབྲོང་རྩེ་བའི་ཞལ་ངོ་འཕྱོང་རྒྱས་སྒེམ་བུ་པ་བསོད་ནམས་སྟོབས་རྒྱས་ཀྱི་གདུང་བརྒྱུད་ངོ་མ་ཞུག་གུའི་ཏོག་ཡིན་ཟེར་བའི་ཞབས་དྲུང་ཚེ་དབང་རྣམ་རྒྱལ་དེ་བསྙུན་ནས་གྲོང་ལ་ཁད་འདུག
།རྗེ་སྨན་ཁང་པའི་འཁྲུས་དབང་འདྲ་མོ་ཞིག་གནང་སོང

ངེད་ཅག་འབྲོང་རྩེ་གཞོལ་དུ་ཁྱིམ་ཚང་ཞིག་གི་མཆོད་སྟོན་གསོལ་ཞིང་ཡོད་དུས་ཞབས་དྲུང་སྐུ་གཤེགས་པས་སྔས་བསྲུངས་ལ་འབྱོན་དགོས་ཟེར་བའི་གདན་འདྲེན་གྱི་ཕོ་ཉ་བྱུང་། བླ་མས་འབྲོང་རྩེ་ཆོས་སྡེའི་ཆོག་གྲྭའི་མགོ་ལ་ཕེབས་ནས་ཀུན་རིག་གི་ཆོ་ག་མཛད།
ངས་ནི་ཆོག་མི་ཤེས་རུང་བཙུན་ཆུང་ཧམ་པ་ཅན་ཞིག་བདོག་པས་ཡོན་ལ་དངུལ་སྲང་བརྒྱད་ཙམ་གྱི་ནོམ་པ་བྱུང་བ་དེ་ནི་བླངས་སོ། དེ་ནས་དགའ་བཞིའི་ཕུ་གད་གསེར་བྱ་བའི་དགོན་པ་སྐྱིད་པོ་ཤིང་སེ་བའི་ནགས་ཚལ་ཡོད་པ་ཞིག་ན།
ངེད་རང་གི་སྲུ་མོ་སྒྲུབ་ཆེན་མ་བཀའ་བརྒྱུད་གསལ་སྒྲོན་དེ་ཉིད་བུག་སྒོ་འདག་སྦྱར་མཛད་ནས་མཚམས་ལ་བཞུགས་ཡོས་པས་དེ་མཇལ་བར་ཕྱིན་ནས་བུག་སྒོའི་དགག་ཏུ་ཞག་གཅིག་ཉལ་ལོ།
།ཉང་སྟོད་ཡུལ་གྱི་སྨན་ལྗོངས་བསྐོར་དུ་ཕྱིན། །ར་སོག་གཞུང་དུ་ཕ་རྒན་གསར་པ་མཇལ། འབྲོང་རྩེའི་ཁབ་ཏུ་དཔོན་ཤིའི་མཆོད་གནས་ཐོབ། །གད་པ་གསེར་གྱི་བྱ་སྐྱིབས་ཅན་དུ་སླེབས།
།སྲུ་མོ་བསྒོམ་ལ་བཞུགས་པའི་བུག་སྒོ་རུ། །སྐྱིད་ཉལ་ཞག་གཅིག་རྒྱབ་སྟེ་ལོག་ནས་ཡོང་། །དེ་རྗེས་རྗེ་སྨན་ཁང་པའི་ཕྱག་གཡོག་བྱས་ནས་སྒེར་འབྲོང་རྩེ་བའི་ཚེ་ཆོ་ག་ལྷ་ཁང་དུ་ཟླ་བ

གཅིག་ཙམ་དུ་ཚེ་སྒྲུབ་མཛད། འབྲོང་རྩེ་སྡེ་པའི་ཕྱག་མཛོད་རྒན་གཞོན་གཉིས་དང་ནང་གཟན་མང་པོ་ལ་ཚེ་དབང་གནང་སོང་། དེ་གྲོལ་བ་དང་ངེད་རང་གི་ཁྱིམ་ནས་གདན་འདྲེན་བྱུང་སྟེ་འདུས་འབྱུང་གི་ཐད་ཀ་བརྒྱུད་དེ་གུ་རུ་འབུམ་པའི་སློབ་དཔོན་ཆེན་པོའི་རྡོ་སྐུ་ལ་ཕྱག་མཆོད་མཛད།
ཡུལ་དུ་ཞག་ཤས་བཞུགས་ནས་ཉིན་གཅིག་བསམ་གཏན་ཆོས་སྡིངས་ཀྱི་ས་ཕུག་གཟིགས་པར་ཕེབས། ངེད་ཀྱི་བཞད་གད་ལ། འདུས་འབྱུང་རླུང་བོའི་ར་བ་བསྐོར།
།སྐྱེས་སྐམ་ཡུ་ལ་ཐང་ཀ་བསྐོར། །བསམ་གཏན་ཆོས་སྡིངས་ཀྱི་ས་ཕུག་བསྐོར། །དེ་གནས་གསུམ་བསྐོར་བ་མ་ལགས་སམ། །ཟེར་བ་བྱས། ལ་རྒན་རྒྱབ་ནས་རང་གནས་སུ་ཕེབས་ཏེ་ཞྭ་ལུར་མང་ཇ་བཟང་བ་གཅིག་བཏང་།
སླར་བཀྲ་ཤིས་ལྷུན་པོར་ཕེབས་ནས་ཚོགས་ཆེན་ལ་མང་ཇ། སྔགས་ཁང་དུ་རྒྱུད་ཇ། རྟེན་ལ་མཆོད་འབུལ། སྐྱབས་མགོན་ཆེན་པོར་མཎྜལ་སྐུ་གསུང་ཐུགས་རྟེན་དང་བཅས་པའི་འབུལ་ཚན་རྣམ་གྲངས་འགའ་ཕུལ་ཏེ་སྔར་བྱུང་བའི་དངོས་པོ་རྣམས་འཕྲལ་དག་མཛད་སོང་།
རང་ལོ་བཅུ་གསུམ་པ་འཛིན་བྱེད་ཅེས་བྱ་བ་མེ་ཕོ་བྱི་བའི་ལོ་དེ་ལ་ཞྭ་ལུར་ནི་ཆོས་རྗེ་རི་ཕུག་བླ་མའི་ཕྱག་གཡོག་རྣམས་ཀྱི་བྱེད་འཕྲིན་ལ

བརྟེན་། གྲྭ་དམངས་དང་བླ་མ་རྒྱ་འདྲེ་ཤོར་བའི་འཁྲུག་ལོང་དང་། དཀར་པོ་གྲྭ་ཚང་པའི་བླ་མ་ལ་ཁོང་རང་ཚོའི་གྲྭ་དམངས་ཀྱིས་བསྙོན་དོར་བའི་ཟ་རི་ཟི་རི་འགའ་བྱས་སོང་། གཞིས་ཀ་རྩེར་གོརྵའི་རྟེན་ཆས་འགྱངས་པའི་རྐྱེན་ལས་རྒྱ་ནག་ནས་ཅང་ཇུན་ཟེར་བའི་ནང་བློན་ཆེ་གཉན་ཞིག་དམག་སྡེ་དང་བཅས་ཕེབས་པ་ཡིན་ཟེར།
ཁུལ་འདིར་ཡང་ཤིང་གཅོད་སོགས་འུར་ཤོགས་ཆེན་པོ་འདུག །ལོ་དེའི་མཇུག་ལ་ངེད་དཔོན་སློབ་སྒེར་འབྲོང་རྩེ་བས་སྤྱན་འདྲེན་ཞུས་ཏེ།
དེ་ཉིད་དབུས་བཅུད་བུམ་སྒྲུབ་སོགས་སྐུ་རིམ་མང་པོ་ཚུགས་ཡོད་དུས། དེ་ན་འདུག་པའི་ཨེ་མ་མཆོད་ཡེ་ཤེས་ཆོས་འཕེལ་ཟེར་བ་ལ་ཆུ་ནད་སོགས་ན་ཚ་མང་པོ་ལངས་འདུག
།ཁོང་རང་གི་ཡིད་ལ་ཡོད་པའི་སྨན་པ་དེ་མི་ཁུགས་པར་སེམས་ལ་གཅོང་སྣང་ཆེན་པོ་དང་བཅས་འདས་སོང་། དེས་རྐྱེན་བྱས་ནས་ང་རང་ལ་སྨན་པ་ཤེས་འདོད་ཆེན་པོ་བྱུང་སྟེ་བླ་མ་ལ་ཞུས་པས། མདོ་སྡེ་གསེར་འོད་དམ་པ་ནས་བྱུང་བའི་ཚོང་དཔོན་གྱི་བུ་ཁྱིའུ་ཆུ་འབེབས་ཀྱི་ལོ་རྒྱུས་དང་།
རྗེ་གཡུ་ཐོག་པའི་རྣམ་ཐར་གསུངས་ནས་གསོ་སྤྱད་འདི་ཡང་རིགས་གནས་གཞན་དང་མི་འདྲ་བ་ཞིག་ཡིན་ཤས་འདུག་གསུང་བ་ལས

མི་མཉེས་པ་བྱུང་མ་སོང་། རི་ཕུག་ཏུ་ཕེབས་པ་དང་དཔོན་ཚང་བོང་དཀར་བ་ལ་དཔེ་ཆ་གཡར་ནས་སྨན་གྱི་རྩ་བཤད་ཕྱི་གསུམ་པོ་བཟུང་། མན་ངག་རྒྱུད་ཀྱང་འཛིན་ཐུབ་པ་འདུག་རུང་སྐྱོར་མི་ནུས་པ་འདྲ་སྙམ་ནས་མ་བཟུང་།
བར་སྐབས་སུ་བླ་མ་ན་རེ། བུའི་སྨན་དཔེ་བཟུང་པ་འདིས་ངེད་ལ་ཞྭ་ལུ་བས་ཁ་ཟེར་དུ་འོང་བ་འདུག །ད་གཤོལ་དགོས་གསུངས། ཉིན་གཅིག་བླ་མ་ཕྱི་རོལ་ཏུ་ཕེབས་པའི་ལམ་དུ་དཔེ་ཆ་ཤོག་ཁྱར་ཧྲུལ་པོ་ཞིག་རླུང་གིས་བཏེག་ནས་ཕྱག་ཏུ་ལྷུང་བྱུང་བ་ལ་གཟིགས་པས།
སྨན་ལི་ཞ་སྦྱངས་ཞི་ལ་བསིལ་དྲོད་གཉིས། །དཔྱད་ལ་འཇམ་རྩུབ་ཟས་ལ་ཕན་གནོད་གཉིས། །སྤྱོད་ལམ་དྲག་དལ་ཟས་སྨན་སྤྱི་འགྲོའོ། །དེ་ལྟར་གཉེན་པོ་བཅུ་ཡིས་ནད་ཀུན་འཇོམས།
།ཞེས་ཕྱི་མ་རྒྱུད་ཀྱི་སྡོམ་ཚིག་གི་སྐབས་ནས་ཚིགས་བཅད་དེ་ལྟར་ཡོད་པ་ཞིག་བྱུང་པས་དེ་ལས་ཐུགས་རྟོག་ཞིག་འཕྲོས་ནས་བཀག་ཆ་མ་མཛད་དོ། དེ་ལྟར་སྨན་དཔེ་བཟུང་རུང་ལག་ལེན་སློབ་མཁན་མེད་ན་མི་ཕན་པས།
སློབ་དཔོན་དུ་འོས་པའི་སྨན་པ་མཁས་པ་སུ་ཡོད་ཅེས་དྲིས་པ་ན་བཀྲ་ཤིས་ལྷུན་པོ་ནི་གཙང་ཕྱོགས་ཀྱི་ཡུལ་དབུས་རྒྱལ་པོའི་ཁབ་དང་འདྲ་བས་དེ་ན་ཡོད་པར་ངེས་སོ་ཞེས་བྱ་བའི་གཏམ་ཐོས་པས།

དེར་རྒྱུག་ཆེ་བའི་ལྷ་རྗེ་འགའ་ཞིག་བརྟག་པ་ལ་བཅུག་པས་དཔོན་ཚང་ཆེན་པོ་ཟེར་བའི་བགྲེས་པོ་ཞིག་ཐོན་བྱུང་སྟེ། ཁོ་ང་ཅན་ལ་ཞུས་པས་ངས་མི་ཡོང་གསུངས་ནས་མ་གནང་། དེ་ནས་སྨན་ཐང་གྲང་ཁང་པར་ཞུས་པས་སྨན་སློབ་པར་ཞལ་གྱིས་བཞེས་སོ།
།རང་ལོ་བཅུ་བཞིར་སླེབས་པ་དབང་ཕྱུག་ཅེས་པ་མེ་མོ་གླང་གི་ལོ་ཤར་བ་དང་། བཀྲ་ཤིས་ལྷུན་པོར་ཕྱིན་ནས་འཚོ་བྱེད་སྨན་རམ་པ་དཀའ་ཆེན་བློ་བཟང་དོན་ཡོད་དེ་ཉིད་ཀྱིས་ཕྱི་མ་རྒྱུད་ཀྱི་རྩ་མདོ་ཆུ་མདོའི་ལེའུ་སོགས་ལ་འགྲེལ་བཤད་མཛད་ནས་བསླབས།
བླ་སྨན་བློ་བཟང་ཚུལ་ཁྲིམས་ཀྱིས་སྨན་སྦྱོར་སོགས་ཆ་ལག་གཞན་རྣམས་ལ་འཁྲིད་མཛད་དོ། །འོན་ཀྱང་རིག་གནས་ཀྱི་ནང་ནས་གསོ་དཔྱད་འདིའི་ཁག་ལེན་ཚད་དང་ལྡན་པར་བྱེད་ན་གཞན་ཐམས་ཅད་བཞག་ནས་འདི་ཁོ་ན་ལ་འདྲིལ་དགོས་པས་ངེད་ཅག་འདྲ་བས་སྐྲུག་རྣམ་བར་སྙན་ཀྱང་ཚེམས་ཀྱིས་ཕེད་པ་མི་འདུག་གོ།
དེ་ལྟར་ཡང་རང་གི་ཇི་ལྟར་ནུས་པའི་སྒོ་ནས་ནད་པ་དག་ལ་ཕན་པར་བྱ་བ་སྟེ།
ཟུར་མཁར་ལ་ཐོག་པ་པཎ་ཆེན་མཉམ་ཉིད་རྡོ་རྗེའི་གསུང་མགུར་ལས། བདག་ཉམས་མྱོང་རྒན་ཚང་མི་ལྡན

ཡང་། །ནད་འདུ་བའི་གེགས་འཕྲང་སེལ་ནུས་སྙམ། །བདག་བློ་ཞིབ་གཟེགས་ཆ་མི་ལྡན་ཡང་། །ནད་བཅོས་ནོར་ཐལ་སོང་བྱེད་མ་མྱོང་། །བདག་བྱམས་དང་སྙིང་རྗེ་མི་ལྡན་ཡང་མ་ནད་པ་བརྩེ་བས་འདོར་མ་མྱོང་། །བདག་རྫས་ལ་སེར་སྣ་མ་བྲལ་ཡང་།
།སྨན་ཡོན་དང་གཏང་རག་རྩོད་མ་མྱོང་། །ཕ་མཉམ་མེད་གུ་ཎའི་བཀའ་དྲིན་ཡིན། །དྲིན་འཁོར་ཐབས་མེད་དོ་ཆོས་ཀྱི་རྗེ། །ཞེས་གསུངས་པ་ལྟར་རོ། །ཡུལ་གངས་ཅན་གྱི་ལྗོངས་འདིར་གསོ་བ་རིག་པའི་གཞུང་བཤད་མན་ངག་གི་བསྐོར་ལ་ཡང་སྔ་ཕྱི་གཉིས་སུ་བྱུང་བའི་སྔ་མ་ནི་མཁས་མཆོག་དཔའ་བོ་ལས་བྱུང་བའི་ཡན་ལག་བརྒྱད་པའི་བསྐོར་ཡིན་ཏེ་དེང་སང་བཤད་པའི་འཕྲིན་ལས་ཡོད་པར་མི་སྣང་།
དེ་དང་འབྲེལ་བའི་མན་ངག་གི་བསྟན་བཅོས་དཔལ་ས་སྐྱའི་སྨན་དཔྱད་རྒྱལ་བོའི་དཀོར་མཛོད་ཀྱི་ལུང་ཉན་ནོ། །གཞུང་ཕྱི་མ་ནི་ཤིང་རྟ་ཆེན་པོ་གཡུ་ཐོག་ཡོན་ཏན་མགོན་པོས་སྲོལ་ཕྱེ་བའི་དཔལ་ལྡན་རྒྱུད་བཞིར་གྲགས་པ་ནི་རྒྱུད་བཤད་རང་རྐང་ཚུགས་པ་ཆེར་མི་སྣང་ཡང་ལུང་དང་ལག་ལེན་དང་བཅས་པ་བཞུགས་པས་ཁོ་བོས་ཀྱང་ཐོས་པར་བྱས་སོ།
།རྒྱུད་བཞིའི་ཕྱོགས་སུ་གཏོགས་པའི་མན་ངག་ལ་ཟུར

མཁར་བའི་བྱེ་བ་རིང་བསྲེལ་མ་བུའི་སྐོར་གྱི་ཡིག་སྣ་ཕལ་ཆེ་བའི་ལུང་། ༸གོང་ས་ལྔ་པ་ཆེན་པོའི་བླ་སྨན་པ་དཔོན་ཚང་དར་མོ་བ་བློ་བཟང་ཆོས་གྲགས་ཀྱིས་མཛད་པའི་གདམས་ངག་བཀའ་རྒྱ་མའི་ལུང་། མིའི་དབང་པོ་འཇམ་དབྱངས་སངས་རྒྱས་རྒྱ་མཚོས་མཛད་པའི་རྒྱུད་བཞིའི་འབྲུ་འགྲེལ་བཻཌཱུར་སྔོན་པོ་སོགས་མང་ཡང་ལུང་རྒྱུན་དང་བཅས་ལག་ལེན་དར་བ་མན་ངག་ལྷན་ཐབས་སུ་གྲགས་པ་སྟེ།
དེ་རྣམས་ཐོས་པར་བྱས་པ་ཡིན་ནོ།
།སྲོག་གི་དབང་པོ་འཚོ་བའི་ལུས་ཀྱི་སྒོར། །གནག་དཀའ་ཟུག་རྔུའི་དུག་མདའ་འཕེན་པའི་དགྲ། །གློ་བུར་རྐྱེན་གྱིས་འཇུག་པ་འདི་ལས་གཞན། །སྒྲ་ཚང་དམག་དཔུང་ལྡན་ཡང་རྒོལ་དུ་མེད། །དེ་ཕྱིར་གསོ་བ་རིག་པའི་གཞུང་ལུགས་འདི།
།རང་གཞན་ཀུན་ལ་གཅེས་པའི་རིན་ཆེན་ཡིན། །ཕྱི་ནང་གཞལ་བྱ་གཏན་ལ་མ་ཕེབས་ན། །ཚད་མའི་རིགས་ལམ་སྟོན་ཀའི་འབྲུག་སྒྲ་ཙམ། །རང་ལོ་བཅོ་ལྔ་པ་འབྲུ་མང་ཞེས་པ་ས་ཕོ་སྟག་གི་ལོ།
།ངེད་ཅག་དཔོན་སློབ་ཉང་སྟོད་ཕྱོགས་ལ་ཕེབས་ནས་སྒེར་འབྲོང་རྩེ་བའི་ཁབ་ཏུ་དབྱར་བཞུགས་མཛད་ཅིང་། འབྲོང་རྩེའི་ཕུ་ལྷ་དོ་ཆེན་ཟེར་བའི་མི་ལ་སྨན་མང

པོ་ཡོད་ཟེར་པ་ཐོས་ནས་སྡེ་པ་འབྲོང་རྩེ་བས་འཕྲིན་ཤོག་བརྫངས་ཏེ་ཉང་སྟོད་སྐྱིད་སྦུག་ནས་སྨན་པ་ཞིག་རྒྱུས་ཡོད་ལ་བཏང་། འུ་ལག་དང་བཅས་ངེད་རྣམས་ཀྱི་ལྷ་དོ་ཆེན་ལ་ཕྱིན་པས་རི་དེའི་ངོས་ལ་སྔོན་འབའ་ར་བའི་སྐྱེས་མཆོག་རིན་པོ་ཆེ་སོགས་ཀྱི་སློབ་མར་གྱུར་པ་ལྷ་དོ་རྟོག་ལྡན་མཁས་གྲུབ་བདེ་ལེགས་རིན་ཆེན་གྱི་སྒྲུབ་གནས་བྱུང་ཤུལ་ལྷ་དོ་དགོན་པ་ཟེར་བ་ར་རི་ཙམ་འདུག
།རི་དཔྱད་དེ་ལ་དཔགས་ན་སྔོ་སྨན་མང་པོ་སྐྱེས་ཚོད་འདུག་སྟེ་རྒྱུས་ཡོད་ལ་བྱུང་བའི་སྨན་པ་དེ་ནི་རྒྱུས་མི་འཚལ་བ་ཞིག་གིས་ས་ངོ་འཕྲོད་པ་དང་བློ་བསྐྱེད་ཐོན་པ་མ་བྱུང་མོད་ཀྱི།
ཁོང་གི་ལག་ན་འབྲུག་པ་དཔག་བསམ་དབང་པོས་མཛད་པའི་ཕྱི་མ་རྒྱུད་ཀྱི་དཀའ་འབྲེལ་མདོར་བསྡུས་ཤིག་སྣང་བ་སྨན་ངོས་འཛིན་ཚུལ་ཟུར་ལུགས་སུ་འདུག་པས་ཅུང་ཕན་པ་བྱུང་།
ཕྱིས་ཀྱི་ལྡན་མ་དགེ་བཤེས་བསྟན་འཛིན་ཕུན་ཚོགས་ཀྱི་མཛད་པའི་ནུས་པ་རྐྱང་སེལ་ལ་རྩ་བ་བཅོལ་བའི་ཤེལ་གོང་འཕྲེང་རྩ་འགྲིལ་འདི་དག་ནི།
རྒྱས་རྒྱས་ལྟ་བུར་སྣང་རུང་སྨན་ངོས་འཛིན་ཚུལ་དཔྱད་དཀའ་བའི་ཐེ་ཚོམ་གྱི་གཞི་མང་དུ་སྣང་ངོ་། །རི་ཕུག་ཏུ་འབྱོར་ནས་དོན་ཡོད་ཞགས་པའི་ཆོ་གའི་རྒྱུགས་འཕེར་བ་བྱས་ཏེ།
ཁྱབ་བདག་བླ་མ་ཡེ་ཤེས

དཔལ་འབྱོར་གྱི་དྲུང་དུ་དོན་ཞགས་ཀྱི་དབང་དང་དཀྱིལ་ཆོག་སོགས་ཀྱི་ལུང་རྣམས་ཀྱང་ཞུས་སོ། །རང་ལོ་བཅུ་དྲུག་པ་མྱོས་ལྡན་ཞེས་པ་ས་མོ་ཡོས་ཀྱི་ལོ་ཤར་བ་དང་སྔར་ནས་འབྲུམ་ནད་ཀྱི་བགས་རྒྱ་ཁྱབ་ལྟ་བུར་ཡོད་པས་ར་སོག་ཏུ་ཁྲོན་ཁ་སྤེལ་བ་ཟེར་བའི་གྲོང་པ་ཞིག་ཏུ་མི་གོད་ཆེ་བ་བྱུང་ནས་བླ་མ་སྨན་ཁང་པ་སྐྱེ་གནས་སྤོར་འདྲེན་གྱི་སྦྱིན་སྲེག་མཛད་པར་སྤྱན་དྲངས་སོ།
ཁོ་བོ་རང་ནི་ཞྭ་ལུ་མཐིལ་དུ་དོན་ཞགས་སྒྲུབ་མཆོད་ལ་ཡོད་པས།
བླ་མས་བག་སངས་སྣང་བའི་ས་ནས་བང་ཆེན་བྱུང་སྟེ། སྐུ་སྟོད་ལ་སྙེལ་གཞི་ཡོད་པ་ལངས་པས་གསོལ་སྨན་དགོས་ཟེར་བ་གནང་། ཁོ་བོས་གསོལ་སྨན་འགའ་བསྐུར་བས་ཅུང་ཞིག་བདེ་རུ་སོང་ནས་རི་ཕུག་ཏུ་ཕེབས་རུང་དེ་ནས་བཟུང་སྐུ་སྟོད་ཀྱི་བསྙུན་གཞི་སྐུ་སྨད་ལ་བབས་ནས་རྒྱུན་དུ་བསྙུན་པ་ཞི་བ་བྱུང་།
དེ་ལ་བཅོས་ཐབས་འདམ་བྱས་བྱ་བ་མེད་ཀྱང་སྐུ་ན་སྨིན་པའི་བགྲེས་ནད་ཀྱི་ཐོག་ཏུ་གྱུར་ནས་ཞི་མེད་དུ་མ་སོང་།
ལོ་དེའི་མཇུག་མ་ཧེ་མཆོད་པ་ཡིན་པ་དང་བཅས་ཞྭ་ལུ་མཐིལ་དུ་གདན་དྲངས། དེར་བདུད་རྩི་ལྔ་ལུམ་གྱི་འཕྲོད་བརྟེན་གནང་པས་དྭངས་བསྐྱེད་ཆེ་བ་བྱུང་། རང་ལོ་བཅུ་བདུན་པ་གནམ་གནོད་ཞེས

པ་ལྕགས་ཕོ་འབྲུག་གི་ལོ། །ཧོར་ཟླ་གསུམ་པའི་ནང་དུ་ནོར་བུ་གྲང་ཁང་ནས་མགྱོགས་བྱམས་གཡར་པོ་བཏང་བྱུང་བ་ལ་བླ་མ་ཕེབས་ཏེ་འབྲོང་རྩེའི་སྐྱིད་ཚལ་ཀླུ་སྡིངས་སུ་བཞུགས། འབྲོང་རྩེ་ཆོས་སྡེར་གོས་སྐུ་ཐོག་སོ་བཞི་ལ་ཁེབས་པ།
ལྷ་མགྲོན་དུ་གཙོ་བོ་ཐུང་པའི་དབང་པོ། ལྡེམ་གཉིས་སུ་བྱམས་པ་དང་སྤྱན་རས་གཟིགས། སྟེང་དུ་ཇོ་བོ་རྗེ་དང་། རྗེ་བཙུན་ཙོང་ཁ་པ་ཆེན་པོ་སྟེ་སྐུ་ལྔ་ཡོད་པ་ཞིག་གསར་བཞེངས་མཛད།
ཧོར་ཟླ་ལྔ་པའི་ཚེས་བཅོ་ལྔ་ལ་གོས་སྐུ་བཀྲམས་ཆོག་པ་བྱུང་པས་རྗེ་སྨན་ཁང་པས་རབ་གནས་མཛད། དགེ་བའི་རྩ་བ་མཐར་ཕྱིན་བྱེད་སྨོན་ལམ་ཚིགས་སུ་བཅད་པ་བཅོ་ལྔ་སྐོར་ཞིག་རྩོམ་པ་མཛད་ནས་ཁོ་བོས་ཡི་གེར་བྲིས།
ཚེམས་བུ་བ་མི་བདུན་དང་ལྷ་བྲིས་པ་གཅིག་སོགས་ལས་བྱེད་རྣམས་ཡོན་དང་ཞབས་ཏོག་གིས་མགུ་བར་བྱས་སོ། །དེ་སྐབས་འབྲོང་རྩེ་ཞོལ། བྲན་བུ། ར་སོག གུ་ལ་སོགས་ཀྱི་གྲོང་ཕྱུག་པ་ཕལ་ཆེར་དང་།
མོ་དགོན་ཐན་ཐུན་ཡོད་པ་རྣམས་ཀྱིས་ཆེ་བས་ཉིན་གང་ཙམ་དང་། གཞན་མ་རྣམས་ཀྱི་ཇ་ཆང་མར་ཀྲོག་གིས་མཐའ་བརྟེན་པའི་དད་འབུལ་བྱེད་མི་ཤིན་ཏུ་མང་། འབྲོང་རྩེ་ཆོས་སྡེའི་བཙུན་པ་རྣམས་ལ་དགའ་ཚོར་ཡོད་ཡོད་མི་འདྲ་ཞིང་།
ལར

དེང་སང་བཙུན་པ་དང་མི་ནག་པ་གོ་ལྡོག་གིས་མི་ནག་པ་དད་པ་ཆེ་ཚོད་ཙམ་ཕྱོགས་གང་ན་ཡང་གདའ། དེ་ཡང་སྙིང་རྗེ་པདྨ་དཀར་པོ་ལས། བྱང་ཕྱོགས་ན་ཕོ་བྲང་རྒྱས་ལྡན་དུ། བྲམ་ཟེ་དང་། ཁྱིམ་པ་བསྟན་པ་ལ་དད་པ་བྱུང་སྟེ་ཤི་ནས་དགའ་ལྡན་དུ་སྐྱེ་ལ།
རབ་ཏུ་བྱུང་པ་ཕལ་ཆེར་ཆོས་བཞིན་མི་སྤྱོད་པས་ལོག་པར་ལྟུང་ངོ་། །ཞེས་འབྱུང་སྟེ། འདི་འདྲ་རྣམས་ལ་དགོངས་སམ་སྙམ་མོ། །དེ་ནས་སླར་ཉང་ཆབས་ལ་ཀོ་བ་བཏང་སྟེ་རིམ་གྱིས་རི་ཕུག་ཏུ་ཕེབས།
ངེད་ཀྱིས་རྩེ་མོའི་ཆོ་ག་བཟུང་པས་དབང་གཞི་དཀྱིལ་ཟིན་པ་ཙམ་ནས་འཕྲོ་ལ་ལུས་སོང་སྟེ། ནམ་ཟླ་སྟོན་ཀ་སོང་ནས་གྲང་ངར་ཆེས་པ་དང་ཆུ་ངན་པས་བླ་མ་སྐུ་ཁམས་ཇེ་ལོད་དུ་གྱུར།
བཅོས་ཀ་སྣ་ཚོགས་ཕུལ་ཡང་ཕན་པར་མ་གྱུར་ཏེ། ལོ་དེའི་སྨིན་དྲུག་ཟླ་བའི་ཚེས་བཅུའི་ཉི་མ་ཚ་རྟིང་ཁར་གཞོགས་གཡས་འོག་ཏུ་འཇུག་པ་སོགས་མཛད་ནས་སྐུ་གཤེགས་སོ། །བཤེས་གཉེན་གམིགས་བུས་སྟོར་བའི་ཐང་ཡངས་སུ།
།མྱ་ངན་མེ་ལྕེ་འབར་བས་སྙིང་བསྲེགས་མོད། །རྣམ་དཔྱོད་གོམ་པ་ཤིན་ཏུ་འཁྱོར་བཞིན་དུ། །རྗེས་ཀྱི་བྱ་བའི་འཁུར་པོ་འབད་པས་བཏེག །རང

ལོ་བཅོ་བརྒྱད་དུ་སླེབས་པ་ཁྱུ་མཆོག་ཅེས་པ་ལྕགས་མོ་སྦྲུལ་ལོ་ཤར་པའི་ཧོར་ཟླ་དང་པོ་ལ་རྗེས་སྨན་ཁང་པའི་གདུང་ལ་སཙྪ་འདེབས་པ་དང་། མཆོད་རྟེན་ཁང་བུ་བརྩེགས་པ་སོགས་བཞེངས་གྲུབ་པར་བྱས། དེ་ནས་ནི་རང་གི་སེམས་ཡང་འགྱུར་ཏེ།
སྐྱེས་རབས་ལས། མཛའ་བ་ཡུན་རིང་འཁོད་འཁོད་ནས། །འཆི་བས་སོ་སོར་འབྲལ་གྱུར་ཏེ། །སྡུག་བསྔལ་ཆེན་པོ་ལྡང་གྱུར་པ། །དེ་ནི་འཇིག་རྟེན་འདི་ན་ངེས། །ཞེས་དང་། སྤྱོད་འཇུག་ལས་ཀྱང་།
མི་མཛའ་རྣམས་ཀྱང་མེད་འགྱུར་ཞིང་། །མཛའ་བ་རྣམས་ཀྱང་མེད་པར་འགྱུར། །བདག་ཀྱང་མེད་པར་འགྱུར་བ་སྟེ། །དེ་བཞིན་ཐམས་ཅད་མེད་པར་འགྱུར། །རྨི་ལམ་ཉམས་སུ་མྱོང་བ་བཞིན། །དངོས་པོ་གང་དང་གང་སྤྱད་པ།
།དེ་དེ་དྲན་པའི་ཡུལ་དུ་འགྱུར། །འདས་པ་ཐམས་ཅད་མཐོང་མི་འགྱུར། །ཞེས་སོགས་གསུངས་པའི་དོན་ལ་ངེས་ཤེས་དྲག་པོ་སྐྱེས། །རང་གི་འཕྲལ་སྤྱོད་དང་གཞན་དག་གི་བྱ་སྤྱོད་ལ་ནི་གཏིང་ནས་ཁྲེལ།
རྒྱུ་མཚན་དེའི་སླད་དུ་ནི་ཡིད་ལ་བརྣགས་པའི་ཚུལ་འདི་ལྟར་ཡིན་ཏེ། ཀྱེ་ཧོ། ཟིན་པའི་མི་ཟིན་སེམས་ཀྱི་འཆར་སྒོ་གྱ་མ་གྱུ། །གྱུ་གྱུ་ཙམ་ལས་གཏད་སོ་འདི་ཡིན་ཅི་ཡང་མེད། །མེད

དགག་དབྱིངས་ནས་དུག་ལྔའི་རྣམ་རྟོག་ཅི་མ་དགུ། །དགུ་དགུ་བཅུ་བཅུས་གྲངས་ཁ་མི་རྫོགས་ཆེས་ཆེར་འཕེལ། །འཕེལ་ཁ་ཆད་པའི་སླད་དུ་བསྒྲུབ་བྱ་དམ་པའི་ཆོས། །ཆོས་ལྟར་བཅོས་པའི་གཟུགས་བརྙན་འདི་ནི་རང་ལ་སྡིག
།སྡིག་གྲོགས་ངན་པའི་སྣང་ཚུལ་ནགས་ལ་མ་མཆེད་བཞིན། །བཞིན་བཟང་ཚོགས་པའི་འགམ་འཐུང་འདི་ལ་གད་མོ་བྲོ། །བྲོ་པ་ཇི་བཞིན་ལང་ལིང་འཕྱས་འཆོས་ཁོ་ནས་གཡེང་། །གཡེང་བ་སྤངས་ཚེ་ཉི་མ་རིང་ལ་སེམས་ཡང་སྐྱོ།
།སྐྱོ་སྐྱོའི་སྙིང་ལ་མི་དྲན་དགུ་དྲན་ཅི་ཡང་སྐྱེ། །སྐྱེ་བ་དམན་ལ་འདོད་ཆགས་ཆུ་ལྟར་འཁོལ་ལོང་ལོང་། །ལོང་བ་གོང་པོ་གཡང་ལ་ལྷུང་འདྲའི་གཏི་ཐུག་གོ །གོ་བ་ལུག་ལས་ཆུང་ཞིང་བླུན་པོའི་འདུ་ཤེས་ཅན།
།ཅན་ཅན་རྣམས་ནི་ཕོངས་ལ་སར་ཤིང་བཙུགས་ནས་སུ། །སུ་དག་ཕུང་གཞི་སྡེ་འཁྲུག་སྤྱོད་པ་ས་འདིར་མང་། །མང་པོའི་འཕྲོད་དུ་འཁྱམས་པའི་ཡོན་ཏན་དེ་ལབས་ཚེ། །ཚེ་སྲོག་རླུང་ནང་མར་མེ་བཞིན་དུ་གཡོ་བས་ན།
།ན་སོ་གཞོན་པའི་སྡུག་ཡུས་འཆུ་དུས་སུ་ལ་ཚོང་། །ཚོང་འདུས་ཚོགས་པའི་མགྲོན་པོ

སོ་སོར་གྱེས་པ་ལྟར། །ལྟར་སྣང་མཛའ་དང་མི་མཛའི་ཚུལ་ཡང་དེ་བཞིན་ཏེ། །ཏེ་ལོ་པ་སོགས་སྔོན་བྱོན་གྲུབ་པའི་རྣམ་ཐར་ལ། །ལ་གོར་བསམས་ནས་དབེན་ཞིང་ཉམས་དགའི་ཁང་བུ་རུ། །རུ་རུ་བཞིན་དུ་གཅིག་པུར་འདུག་ལ་སེམས་ལ་ལྟོས།
།ཕྱི་མཚམས་ཕྱི་རུ་རྒྱལ་ཆེན་མཐོ་བྱས་རང་གཞན་རྒྱུ་འགྲུལ་སྤང་བར་བྱ། །ནང་མཚམས་ནང་དུ་དྲན་ཤེས་མཐོ་བྱས་རྣམ་རྟོག་གཡེར་བ་སྤང་བར་བྱ། །གསང་མཚམས་གསང་བར་བསྙེན་སྒྲུབ་མཐོ་བྱས་ཐ་མལ་འཛིན་པ་སྤང་བར་བྱ།
།ཕྱི་ནང་གསང་བའི་མཚམས་གྱི་བྱ་བ་བར་ཆད་མེད་པར་འགྲུབ་གྱུར་ཅིག །ཅེས་བྱ་བ་ལྟར་ལོ་དེའི་ཧོར་ཟླ་དང་པོའི་ཉི་ཤུ་ལྔ་ནས་བརྩམས་ཏེ་སྒྲུབ་གནས་སྨན་ཁང་དུ་ལོ་གསུམ་གྱི་བར་ལ་མཚམས་དམ་པོ་ལ་བཞུགས་སོ།
།དེ་ནས་རང་ལོ་ཉི་ཤུ་རྩ་གཅིག་པ་ཉི་སྒྲོལ་ཞེས་པ་ཤིང་ཕོ་སྤྲེའུའི་ལོ། །ཧོར་ཟླ་བཞི་པའི་ཚེས་གསུམ་ལ་མཚམས་གྲོལ། ཚེས་བརྒྱད་ཀྱི་ཉིན་གནས་བཀྲ་ཤིས་ཀྱི་གཙུག་ལག་ཁང་ཀུན་སྐྱོབ་གླིང་དུ་མཁན་པོ་རིན་པོ་ཆེ་སྣང་མཐའི་མགོན་པོ་རྗེ་བཙུན་ཐམས་ཅད་མཁྱེན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོའི་ཞལ

སྔ་ནས་དང་། ལས་ཀྱི་སློབ་དཔོན་སེང་ཆེན་བློ་བཟང་བསྟན་འཛིན་དཔལ་འབྱོར། ཁ་སྐོང་དཀྱིལ་ཆེན་དཔོན་སློབ་བརྩོན་འགྲུས་རྒྱལ་མཚན་སོགས་དད་པའི་དགེ་འདུན་གྲངས་ཚང་འི་དབུས་སུ་བསྙེན་པར་རྫོགས་པ་དགེ་སློང་གི་དངོས་པོ་བསྒྲུབས་སོ།
།ཟབ་གསང་རྒྱུད་སྡེའི་གཏེར་སྒོ་འབྱེད་པ་ཡིས། །རྡོ་རྗེ་སློབ་དཔོན་མཆོག་གི་རྟེན་དུའང་། །དགེ་སློང་རབ་མཆོག་ཡིན་པར་གསུངས་པའི་ཕྱིར། །ཨ་ཧོ་འདིར་འབད་མཆོག་ཏུ་སྐལ་བ་བཟང་།
།ཐོན་པ་སྤྱི་ཁང་དུ་རྗེ་བློ་བཟང་ཡོན་ཏན་མཇལ་ཞིང་། རྒྱལ་བ་དགེ་འདུན་གྲུབ་ཀྱི་གསུང་ཁ་ཤས་ཀྱི་ལུང་ཐོབ། སྔར་མཚམས་ལ་ཡོད་དུས་ནུབ་གཅིག་གི་རྨི་ལམ་དུ། ངེད་རང་སྡོད་པའི་སྨན་ཁང་གི་སྤྱིལ་བུ་དེའི་ཐོག་ན་སྔར་མིག་གིས་མཐོང་མ་མྱོང་བའི་རྒྱལ་བ་ལྔ་པ་རིན་པོ་ཆེའི་འཁྲུངས་རབས་ཐང་ཁའི་གྲས་ཡིན་ཟེར།
གོས་ཆེན་ཚེམས་གྲུབ་ཀྱི་ཐང་ཁ་སྙིང་ངེ་བ་ལ་ཚར་ཆེན་ཆོས་ཀྱི་རྒྱལ་པོའི་སྐུ་ཞིང་ཁམས་ལ་འོག་ན་གཏོང་སྐུད་སེར་པོའི་ཡི་གེའི་བཅད་འཐེན་ནས་ཚར་ཆེན་ཆོས་རྗེ་ལ་ན་མོ།
།ཟེར་བ་ཞིག་ཡོད་པ་བཀྲམས་འདུག །ཐང་ཁ་དེ་ལ་དགའ་ཚོར་དང་མོས་མོས་བྱས་པས། སྐུ་དེ་ནི་རྡོ་རྗེ་འཆང

དང་མི་འཁྲུགས་པ་གང་ཡིན་ངོ་མི་ཤེས་པར་སྔོ་ཆམ་གྱིས་འགྱུར་སོང་བ་དང་གཉིས་སད། ཡང་ནུབ་གཅིག་ཞྭ་ལུའི་མོ་བྲན་གྱི་ལྷོ་སྒོའི་ཐང་ཙམ་ན་ཚར་ཆེན་རིན་པོ་ཆེ་ཡིན་དབང་བྱེད་པའི་བླ་མ་སྐུ་གཟུགས་ཆེན་པོཞལ་རྒྱན་ནག་ཞུལ་ལེ་བ།
སྐུ་གཟན་མཚལ་ཁ་སྐུ་ཐེར་སྨུག་པོ་ཐུལ་ཆེ་ལ་ཁ་གསར་པ་བཞེས་པའི་གཟི་བརྗིད་ཤིན་ཏུ་ཆེ་བ་ཞིག་སྐོར་བ་ལ་ཕེབས་ཀྱིན་འདུག །ཕྱི་བཞིན་དུ་བསྙེགས་ནས་ངེད་རང་གིས་ཀྱང་ཕྱིན་པ་རྨིས།
མི་ལྟས་དེ་དག་ལ་བརྟེན་ནས་ཚར་ལུགས་ཀྱི་ཆོས་རྒྱུན་རྣམས་ཐོབ་འདོད་བྱུང་སྟེ། ས་སྐྱ་མདར་གྲངས་ཆེན་སོགས་ན་ཆོས་ཞུ་སའི་བླ་མ་འདྲ་ཨེ་ཡོང་སྙམ་སྟོད་ཕྱོགས་ལ་འགྲོ་བའི་བློ་སྐྱེས་ཏེ་བཀྲ་ཤིས་ལྷུན་པོ་ནས་ཡར་ལམ་ཀ་བརྒྱད་སྦུག་ཏུ་གནས་འགྲེལ་བྱས།
སྣར་ཐང་དང་གངས་ཅན་ཆོས་འཕེལ་མཇལ་ནས་ཁྲོ་ཕུར་ཕྱིན། དེ་སྐབས་གངས་ཅན་ཆོས་འཕེལ་བ་རྣམས་ཀྱང་ཁྲོ་ཕུ་སྨོན་ལམ་ལ་ཚོགས་འདུག །གངས་ཅན་བླ་བྲང་འཛིན་མ་རྟ་གཏོང་ཟླ་བས་སྣེ་ལེན་དང་བཅས་རྒྱལ་བ་མི་ཕམ་མགོན་པོ་མཇལ།
ཤབས་སྒོ་ལྔའི་མི་རྣམས་ཀྱིས་བྱམས་ཆེན་གྱི་སྤྱན་སྔར་བྲོ་གཞས་ཕུལ་བ་ལ་སྡེ་པ་དེ་དང་ལྡན་དུ་བལྟད་མོ་བྱས།
དེ་ནས་ཤབས

དགེ་སྡིངས་བརྒྱུད་ནས་ས་སྐྱར་སླེབས། རིགས་འཛིན་ཕོ་བྲང་དུ་རྗེ་བཙུན་འཆི་མེད་བསྟན་པའི་ཉི་མ་མཇལ་བར་ཕྱིན་པས་ཁྲི་ཆེན་ཀུན་དགའ་བཀྲ་ཤིས་ལ་དེར་ཕེབས་པ་དང་མཇལ། འཇམ་མགོན་རྡོ་རྗེ་རིན་ཆེན་ལ་འདི་དེ་དུས་དགུང་ལོ་དྲུག་ཏུ་ཕེབས་པའང་མཇལ་ཙམ་བྱུང་།
དེ་ཕྱིན་ཆོས་ཞུས་ཡང་མ་བྱུང་ཞིང་ཆུ་དེ་ཡང་མ་འཕྲོད་པས་གནས་མཇལ་རགས་རིམ་བྱས་ནས་འདར་དུ་འགྲོ་རྒྱུར་རིགས་འཛིན་ཕོ་བྲང་གི་གསུང་བརྟག་ལ་མ་བབ་པས་བཤོལ།
ཚུར་ལམ་གཞོང་པ་ལ་བརྒྱུད་ནས་སྡེ་པ་ཚ་རོང་གི་ཀླུ་སྡིངས་སྤྲོ་ཁང་དང་བཅས་པ་ལེགས་པོ་ཞིག་འདུག་པ་དེ་གཡར་ནས་ཞག་གཉིས་བསྡད། དེ་ནས་སྲད་ཆུ་མི་ཟན་བརྒལ་ནས་ལྷུན་པོ་རྩེ་མཇལ།
ཆག་ཆག་ལ་རྒྱབ་སྟེ་ངོར་དུ་འོངས་པས་སྤེ་གྲོང་དུ་མི་ཉག་སྟེང་འི་དཔོན་གཉེར་རྒན་པོ་དེས་བསྙེན་བཀུར་ཞབས་ཏོག་ཟབ། དཔོན་གཉེར་ཁོང་རང་སྣེ་སྦྱོར་ལ་འོངས་ཏེ་ངོར་དགོན་པའི་ལྷ་ཁང་རྣམས་མཇལ།
མཆོད་ཁང་གཅིག་ཏུ་བདེ་མཆོགབོང་ཞལ་གྱི་བློས་བསླངས་ཞིག་མཐོང་བ་རྗེས་སུ་འགྲོ་དུས་རྩད་གཅོད་བྱས་པས་དེ་འདྲ་མེད་ཟེར་རོ། གཞོང་པ་ལ་འཐོན་ནས

ཡར་ལམ་རྩེ་མཐོའི་ཀླུ་སྡིངས་སུ་སྡེ་པ་རིན་ཆེན་ཟླ་བའི་སར་ཞག་སྡོད་བྱས་ནས་རང་གནས་སུ་སླེབས་སོ། །རས་དཀར་ལྕོག་བུའི་གུར་ཁང་དང་འགྲོགས་ནས། །ཀ་བརྒྱད་སྦུག་ཏུ་པདྨའི་གཏེར་ལུང་མཇལ། དཔལ་གྱི་སྣར་ཐང་མཇལ་ནས་ལྕགས་སྐོར་བཏབ།
།ལུས་སྲོས་གཡང་ལ་བསྐྱུར་བའི་ཉེན་མཐོང་ནས། །ཨ་ལྕེ་ཝ་མོའི་འགྲོ་ལུགས་དེ་རུ་བྱས། །གངས་ཅན་ཆོས་འཕེལ་བསྐོར་ནས་ཁྲོ་ཕུར་ཕྱིན། །བྱམས་ཆེན་ཞལ་བཟང་མཐོང་པས་སྨོན་ལམ་བཏབ།
།ས་སྐྱ་ཨེ་ཝཾ་བསྐོར་བ་ཨེ་མ་ཧོ། །འདི་སྐབས་བླ་མ་ཞབས་དཀར་ཚོགས་དྲུག་རང་གྲོལ་སྟོད་ཕྱོགས་ནས་མར་ཕེབས་ཏེ་ཁོང་གི་གྲུབ་རྟགས་ལ་དད་མོས་ཅན་འུར་ལངས་པ་ཕལ་ཆེར་འདི་ཙམ་ན་སྒྱིད་པ་སྐྱུར་ཞིང་ཐང་ཆད་པ་འདྲ་ཞིག་གིས་བསྐུར་འདེབས་དང་ཞབས་འདྲེན་ཐོ་རེ་བ་ཡང་བྱེད་ཀྱིན་གདའ།
ལར་སྙིགས་དུས་ཀྱི་སྐྱེ་བོ་རྣམས་ལ་ཡིད་བརྟན་འཆའ་བ་ནི་མི་རུང་ལ་གད་མོ་བྲོ་བ་ཙམ་ནི་འདུག་གོ། ངེད་ཀྱི་ཁྱབ་བདག་བླ་མ་དམ་པ་ཡེ་ཤེས་དཔལ་འབྱོར་ལ།
ཉིད་ཀྱིས་གསན་པའི་དབང་ཆོས་ཚང་མ་བུམ་པ་གང་བྱོའི་ཚུལ་དུ་གནང་བར་གསོལ་བ་བཏབ་པས་ཞལ་གྱིས་བཞེས་ནས་ཐོག་མར་གྲུབ་རྒྱལ་ལུགས་ཀྱི་ཚེ

དབང་དང་། བླ་མ་ཞི་ཁྲོ་འཆི་མེད་དཔལ་སྟེར་གྱི་ཚེ་དབང་སྩལ། དེ་ནས་ཚར་ཆེན་ཆོས་ཀྱི་རྒྱལ་པོའི་རྣམ་ཐར་དང་། རྒྱལ་སྲས་བཀའ་འབུམ་ཐོར་བུའི་ལུང་སོགས་མཛད། རྗེ་ཉིད་དང་རི་ཕུག་གདན་ས་བ་ཡེ་ཤེས་བསམ་གྲུབ་གཉིས་ནས་ངེད་ལ་ཕེབས་སྒོར།
ད་ལྟའི་བཞུགས་ས་འདི་གླིང་གི་མཐའ་མར་སོང་བས་མི་འོས་འདུག །སྐུ་གོང་མའི་གཟིམ་ཁང་དུ་སྤོ་དགོས་གསུང་། དེ་ལྟར་བགྱིའོ་ཞུས་ནས་ངོར་དུ་ཕྱིན། ཁང་སེར་དུ་བླ་ཆེན་ཀུན་དགའ་ཡེ་ཤེས་ལས།
ངོར་ལུགས་ཀྱི་གུར་ལྷ་བརྒྱད། ཞལ་ལྷ་ལྔ་བཅས་ཀྱི་རྗེས་གནང་དང་ནཱ་རོ་མཁའ་སྤྱོད་ཀྱི་བྱིན་རླབས་བྲང་ཏི་པཎ་ཆེན་གྱི་ཡི་གེ་བཞིན་དང་། དགེ་སློང་རིན་པོ་ཆེ་ངག་དབང་བཟང་པོ་ལས་དམར་མོ་སྐོར་གསུམ་གྱི་ཆོས་སྐོར་གླེགས་བམ་གྱི་ལུང་རྫོགས་པར་ཉན།
སྔར་མཚམས་ལ་ཡོད་དུས་ནུབ་གཅིག་ངོ་མི་ཤེས་པའི་རི་ངོས་ཀྱི་དགོན་པ་གཅིག་ན་ཁང་པ་སེར་པོ་སྟེང་ཤོད་ཅན་གགཡབ་སྐོར་དང་བཅས་པར་སླེབས་ཏེ།
ཁང་པ་སྟེང་མ་དེ་ནས་མི་རོ་བཟན་སེར་པོ་ལ་བསྒྲིལ་ནས་ཁྱེར་ཡོང་བ་ཞིག་དང་འཕྲད་པ་རྨིས། ཕྱིས་དགོན་པ་དེ་ངོར་དུ་འདུག ཁང་པ

དེ་ཁང་སེར་ནི་མ་ཡིན་འདུག་པས་ཅི་ཡིན་རུང་། རྗེས་སུ་ཐར་རྩེ་བླ་བྲང་དུ་ཕྱིན་དུས་དེ་ཁོ་ནར་འདུག་གོ །མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་བཀའ་དྲིན་ལ་བརྟེན་ནས། སྤྲུལ་པའི་སྐུ་འཇམ་དབྱངས་མཁྱེན་བརྩེ་སོགས་ལ་ཆོས་ཀྱི་ཕན་ཐོགས་པ་བྱུང་པས་དེ་ལ་ལྟ་བ་འདྲ།
དེ་སྐབས་ངེད་རང་ནས་མི་ཉག་སྟེང་པའི་དཔོན་གཉེར་ཆེན་པོ་ཟུང་འབྲེལ་གྱི་བཀའ་བརྒྱ་ཆར་གཅིག་བྱས་སོ། །དཔོན་གཉེར་ནས་ཞབས་ཏོག་དང་འབུལ་བ་བཟང་པོ་བྱས།
ཚུར་ལམ་བོན་དོའི་ལྷ་མོ་དེ་ཡང་མཇལ། རི་ཕུག་ཏུ་སླེབས་ཏེ་བྱང་གླིང་སྒྲུབ་ཁང་དུ་སྤོ་བར་བརྩམས་པ་ན། སྔར་རང་ཆུང་ངུའི་དུས་བཏབ་པའི་བྱང་ཆུབ་ལྗོན་ཤིང་ཡོད་པ་དེ་ལ་མེ་ཏོག་སེར་ཆེ་ལི་བ་འདུག
།སེམས་འཕྲེང་བ་ཙམ་བྱུང་པས་དགེ་སློང་བཀྲ་ཤིས་དཔལ་འབྱོར་ན་རེ། འདི་བཀོགས་ནས་ཁྱེར་གཏོང་ཟེར། དོན་གྲུབ་དང་གཉིས་ཀྱིས་དེ་བཀོགས་ནས་སྒྲུབ་ཁང་གི་ལྡུམ་རར་བཙུགས་སོང་ཡང་ཡུན་མི་རིང་བར་བསྐམས་སོ།
།ལོ་དེའི་ཆུ་སྟོད་ཀྱི་ཟླ་བའི་བདེན་བཞིའི་ཆོས་འཁོར་བསྐོར་བའི་དུས་ཆེན་ནས་ཁྱབ་བདག་ཡེ་ཤེས་དཔལ་འབྱོར་གྱིས། གཙོ་བོར་བུ་སྟོན་བཀའ་འབུམ་དང་གཞན་ཡང་དབང་རྗེས་གནང་དུ་མའི་ཆོས་འཁོར་བར་མ་ཆད

པར་བསྐོར་ཏེ་ཧོར་ཟླ་བརྒྱད་པའི་མཇུག་ཙམ་ལ་གྲོལ་བར་བྱས་སོ། །དེ་དུས་ཆོས་ཞུ་བའི་མཐུན་རྐྱེན་གང་དགོས་ནོར་བུ་བདེ་ལྡན་པའི་ཆེན་པོའི་དྲུང་གིས་གནང་བར་ཞལ་བཞེས་བཟང་པོ་མཛད། རྗེས་སུ་དགོས་དུས་སུ་ནི་རྩེ་མཐོར་མཁན་པོ་དངོས་གྲུབ་རྡོ་རྗེ་ཕེབས་པའི་ཐུགས་སྤྲོ་འབུལ་བ་བྱེད་པ་ལ་འཁྱོགས་ནས་འདིར་ཅི་ཡང་མ་བྱུང་སྟེ།
འབྲུག་ནུབ་ཏུ་བསྒྲགས། ཆར་པ་ཤར་དུ་ཕབ་པའི་དབེར་སོང་། བཀའ་ཆོས་རེ་ཞིག་མཚམས་གསོལ་ནས་རྗེ་བླ་མ་ལ་བརྟན་བཞུགས་མཎྜལ་སྐུ་གསུང་ཐུགས་རྟེན་ཕུལ་བས།
དགེ་སློང་བཀྲ་ཤིས་དཔལ་འབྱོར་གྱིས་ཚེ་ལྷའི་སྐུ་དེའི་མགུལ་ཕོག་པས་རྣམ་རྟོག་ཀྱང་ཟ་བ་ཞིག་བྱུང་། འོན་ཀྱང་བླ་མས་མ་གཟིགས་པར་ཚང་སྒྲིགས་ཐུབ་པ་བྱས་སོ།
ཐུབ་བསྟན་སྙིགས་མར་སྤྱོད་པའི་དུས་མཐའ་འདིར། །བདག་འདྲའི་ཞིང་སར་ཆོས་ཀྱི་སྨན་ཆར་གང་། །ཕབ་ཕྱིར་དུས་གསུམ་རྒྱལ་བ་ཐམས་ཅད་ལས། །ཀྱེ་ལགས་བཀའ་དྲིན་ཆེའོ་རྗེ་བླ་མ།
།དེ་ཡང་སྔར་ས་སྐྱའི་ཡབ་རྗེ་ངག་དབང་ཀུན་དགའ་བློ་གྲོས་ཀྱི་གནས་གསར་པ་ངག་དབང་ཀུན་དགའ་ལེགས་པའི་འབྱུང་གནས་ལས་ཚར་ལུགས་ཀྱི་གསང་ཆེན་སློབ་བཤད

ཕལ་ཆེ་བ་གསན་ནས་སྤེལ་གང་ཐུབ་མཛད་པའི་དུས་ཀྱི་སློབ་མ་རྩེ་གདོང་ཞབས་དྲུང་དགེ་འདུན་བཀྲ་ཤིས་དཔལ་འབྱོར་ཁོ་ན་མ་གཏོགས་གཞན་མི་སྣང་པས། ཚར་ལུགས་ཀྱི་ཆོས་བཀའ་ཞུ་རྒྱུ་དོན་དུ་གཉེར་བྱའི་སྙིང་པོར་བྱས་ནས་རྒྱན་གོང་སོགས་མགོན་ཁང་རྣམས་སུ་འཕྲིན་བཅོལ་བྱས།
རང་གི་གཡོག་དོན་གྲུབ་ལུས་ཤེ་ཐང་པས་བོང་བུའི་གཞོགས་ཁལ་ཙམ་གྱི་ཁྲེས་པོ་འཁྱེར། དགེ་སློང་བཀྲས་དཔལ་ནས་ཀྱང་རྡོག་ཁྲེས་རྒྱབ།
ཁོ་བོས་ཆོས་གོས་སྣམ་སྦྱར་དང་ལག་ཏུ་སྦ་དབྱུག་བཟུང་སྟེ་ལམ་དུ་བཞུགས། ཤས་ར་གྲུ་ཁ་བརྒྱུད་དེ་རོང་ཆུང་འཕྲང་བསྐོར་ཉི་མ་དབུས་ཀྱི་རྒྱལ་ཁམས་སུ་ཕྱིན་ནོ། ལྷ་སར་སླེབས་པ་དང་༸ཇོ་བོ་ཤཱཀ་རྣམ་གཉིས་དྲུང་དུ་སྨོན་ལམ་ཡིད་ཆེས་པར་བཏབ།
པོ་ཊ་ལར་དགའ་ལྡན་ཁྲི་རིན་པོ་ཆེ་ཡོངས་འཛིན་ངག་དབང་ཆོས་འཕེལ་དེ་སྐབས་ཞྭ་ལུའི་མཁན་པོ་ཡིན་པ་དང་། འདི་ཁར་ཕྱག་མཛོད་སོགས་ཀྱི་ངོ་ཚབ་སྡེ་པ་རིན་ཆེན་ཟླ་བས་ཡི་གེ་འབུལ་རྒྱུ་བསྐུར་བྱུང་པས་ཐོག་མར་མཇལ།
༸རྒྱལ་དབང་སྤྲུལ་པའི་སྐུ་ཚུལ་ཁྲིམས་རྒྱ་མཚོའི་མཇལ་ཕྱག་ཞུས། དེ་ནས་དགེ་སློང་བཀྲས་དཔལ་འཕན་ཡུལ་དུ་འཕྲིན་ཡིག

འབུལ་བར་བརྫངས་པས། ཚུར་སླེབས་ནས་བླ་མ་དེས་བཀའ་ཆོས་གནང་རིས་མི་འདུག་ཟེར། བླ་མའི་ཡིག་ལེན་ནའང་འདི་ལོ་ལམ་འབྲས་སློབ་བཤད་འཆད་མི་ཐུབ་པས་འདིར་མ་ཕེབས་མཛོད་ཟེར་བ་འདུག་རུང་། བླ་མ་རང་དང་མཇལ་ནས་ཆོས་ཐོབ་པ་སྲིད་དམ་སྙམ།
ཉང་བྲན་ཕུའི་ཀ་མ་ལ་བྱ་བའི་ལ་ཆེན་པོ་འཛེགས་ནས་གྲོ་པའི་ནང་བརྒྱུད་འབྲུག་སྒུར་ཕུན་ཚོགས་བདེ་གླིང་དུ་ཞབས་དྲུང་རིན་པོ་ཆེ་མཇལ་བར་ཕྱིན། བཀའ་ཆོས་རྒྱ་ཆེ་བ་གནང་མི་ཐུབ་པས་མཁའ་སྤྱོད་སྐོར་གསུམ་དང་གཤེད་དམར་སྤྲོས་མེད་ཙམ་འབུལ་ལོ།
།ལྟག་ལ་ཀིན་མཁར་གདོང་གཞིས་ཀ་བྱ་བ་ཡོད། ས་ཆ་དེ་སྔོན་བཀའ་གདམས་པའི་དགེ་བའི་བཤེས་གཉེར་འགའ་བྱོན་པའི་གནས་ཡིན་པ་དང་མཁྱེན་རབ་བྱམས་པ་ངག་དབང་ལྷུན་གྲུབ་ཡང་དེར་འཁྲུངས་པས་བྱིན་རླབས་ནན་ཏར་ཆེ།
དེར་ཆོས་འཆད་དགོས་པས་སྤྲུལ་པའི་སྐུ་རང་སྔོན་ལ་བྱོན་ཅིག་གསུངས། ངེད་རྣམས་ཀྱི་མཁར་གཞིས་སུ་ཕྱིན་པས་ཞག་འགའ་ནས་བླ་མ་ཕེབས་བྱུང་།
དེར་བསུ་བ་བྱས་ཏེ་བཀའ་ཆོས་ཀྱི་རྟིང་བསྐུལ་ཞུས་པས་ཚེས་བཅུ་དང་བསྒྲགས་ནས་རྗེ་བཙུན་རྡོ་རྗེ་རྣལ

འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་དུ་བྱིན་རླབས་མཛད། དེ་ནས་བསྐྱེད་རིམ་རྣལ་འབྱོར་བཅུ་གཅིག་དང་། རྫོགས་རིམ་རྩ་དབུ་མ་ཆེ་ཆུང་། ཆོས་ཉིད་དངོས་སྟོན་གྱི་བྱིན་རླབས། གསེར་ཆོས་ཆིག་བརྒྱུད་བསམ་མི་ཁྱབ་སོགས་དང་།
ཨིནྡྲ་མཁའ་སྤྱོད་མཻ་ཏྲི་མཁའ་སྤྱོད་གཉིས་ཀྱི་བྱིན་རླབས་ཡི་གེ་སོ་སོའི་ལུང་དང་བཅས་རྒྱས་པར་སྩལ། གཤེད་དམར་སྤྲོས་མེད་དེ་དཔེ་མ་རྙེད་པས་གནང་མ་ཐུབ།
རྗེས་སུ་ཆོས་མང་པོ་གནང་རྒྱུའི་ཞལ་བཞེས་དང་། ངེད་སྡོད་རིང་གི་མཐུན་རྐྱེན་སོགས་ཐུགས་ལ་བཏགས་སོ། །བླ་མ་འདི་ངེད་རང་ཞྭ་ལུ་སྐུ་ཞང་པའི་ལྕེའི་གདུང་ལས་འཁྲུངས་ཤིང་དཔལ་ས་སྐྱའི་རྩེ་གདོང་བདག་པོ་རིན་པོ་ཆེ་ངག་དབང་ནོར་བུ་རྒྱལ་མཚན་གྱི་སྐུའི་སྐྱེ་བ་གསུམ་པ།
གྲུབ་མཐའ་རིས་མེད་མཁྱེན་པའི་མཁས་གྲུབ་ཏུ་གྱུར་ཀྱང་འཕྲལ་ཁྱིམ་པའི་སྤྱོད་པ་ལྟར་མཛད་ནས་སྦས་པའི་ཚུལ་དུ་བཞུགས་པ་ཞིག་གོ།
འོད་གསལ་ལྷ་ལས་ཆད་པའི་གདུང་སྤྲུལ་མཆོག །ལྕེ་བཙུན་དགེ་འདུན་བཀྲ་ཤིས་དཔལ་འབྱོར་གྱི། །ཞབས་ཀྱི་པདྨོ་མཆོད་ནས་མཆོགི་ལམ། །མཁའ་སྤྱོད་གྲུབ་པའི་སྙན་བརྒྱུད་མ་ལུས་ཐོབ། །དེ

ནས་ཉན་པོའི་ནང་བརྒྱུད་ནས་དགེ་བའི་བཤེས་གཉེན་ཤར་པ་ཡོན་ཏན་གྲགས་ཀྱི་ཐུགས་དམ་འབུམ་པ་རྣམས་མཇལ་ཞིང་བསྐོར་བ་འགའ་བྱས་འོན་ཀྱང་ཤར་འབུམ་པ་ལ་བསྐོར་བ་བཏབས་ན་རྐང་ལག་གི་ནད་དང་། སྤྱང་ལུང་འབུམ་པ་ལ་བསྐོར་བ་བཏབས་ནས་མིག་སོགས་དབང་པོའི་ནད་ལ་ཕན་པ་ཡིན་ཟེར་སྐོར་བ་བྱེད་པ་མང་པོ་ཡོང་གིན་ཡོད་ཚོད་འདུག
ངེད་ནི་སྔར་རྭ་སྒྲེང་དུ་བཙུན་ཆུང་གཅིག་གིས། མི་རྟག་པ་མ་གོ་བའི་སྐོར་པ་རྐང་པ་ན་ཟེར་བའི་ལོ་རྒྱུས་ལྟར།
དེ་དུས་རྐང་པ་ཅུང་མི་བདེ་ཞིང་དེ་ལ་ཕན་དུ་རེ་བས་བསྐོར་བ་དེ་ཆོས་སུ་སོང་སྙམ་པ་རང་ནི་མ་བྱུང་། སྤྱིར་འཕན་པོའི་ཡུལ་གྱི་ལྗོངས་དེ་དག་ནི་སྔོན་བཀའ་གདམས་པའི་དགེ་བའི་བཤེས་གཉེན་བྱང་ཆུབ་སེམས་དཔའ་ཆེན་པོས་ཡོངས་སུ་བཟུང་ཞིང་བྱིན་གྱིས་བརླབས་པས།
རྒྱ་གར་གྱི་གནས་ཆེན་རྣམས་མཇལ་བ་དང་ཁྱད་པར་མ་མཆིས་པ་ཞིག་ཡིན་འདུག་སྟེ། ངེད་རང་དེ་དུས་ཆོས་དོན་གཉེར་ལས་གནས་སྐོར་ལ་སྤྲོ་བ་མེད་པས་གར་ཕྱིན་ཡང་བང་ཆེན་ལ་ཕྱིན་པ་འདྲ་ཁོ་ན་མང་ངོ་།
།ལར་ནས་ཟ་ཉལ་འགྲོ་འཆག་སོགས་བྱ་སྤྱོད་ཐམས་ཅད་གཞན

དང་མི་མཐུན་པའི་ཁུམ་ཆུད་པ་ཞིག་ཀྱང་ཡོད་དོ། །ཨ་ཧོ། བལྟད་མོའི་སླད་དུ་ལྷ་ཁང་མང་པོ་མ་མཇལ་ཞིང་། །སྒོ་ཡོན་སྡུད་ཕྱིར་མགུར་དབྱངས་གྲེ་འགྱུར་ཡང་མ་འཐེན་ལ། །སྲང་ཁར་ཌཱ་རུ་དཀྲོལ་བའི་གཅོད་མཁན་ཡང་མི་ཤེས་ཏེ།
།གར་ཕྱིན་ལམ་གཞུང་སྲོང་བ་རྣལ་འབྱོར་ངའི་འགྲོ་ལུགས་ནི། །བྱད་བཞིན་ཅན་ལ་ཚོགས་གསོག་སྤོང་དག་ཀྱང་མ་ཞུས་ཤིང་། །ཕྱུག་པོའི་བུ་ལ་གསོལ་གསོལ་མཆོད་མཆོད་ཀྱང་མ་བྱས་ལ། །ཁ་དྲག་ཅན་ལ་མགོ་འབུལ་ལུས་འབུལ་ཀྱང་མི་ཤེས་ཏེ།
།གང་བྱུང་རང་ཁར་འདེབས་པ་རྣལ་འབྱོར་ངའི་ཟ་ལུགས་ཡིན། །རེ་དོགས་རྒོད་པོའི་ཉན་རྣ་སངས་པོ་ཡང་མ་བགྱིས་ཤིང་། །ཇུས་མེད་ཇུས་རྟོག་རྣོན་པོའི་འཕེར་རྒྱ་ཡང་མ་བྱས་ལ།
།གྱོད་ཁ་ལྡིང་བའི་ཕོང་རའི་སློབ་དཔོན་ཀྱང་མི་ཤེས་ཏེ། །སྙེམས་ཆུང་རང་སོ་འཛིན་པ་རྣལ་འབྱོར་ངའི་སྡོད་ལུགས་ཡིན། །དེ་ནས་རྒྱ་ལྕགས་རི་གོང་ཁའི་ཕུ་དེ་ལ་ཕྱིན་འཕན་ཡུལ་འཇོག་པོའི་ནང་གི་ལ་ཆེན་ཞིག་འཛེགས་པས་ཡེར་པ་ལྷ་རི་སྙིང་པོའི་མགུལ་དུ་སླེབས་སོ།
།ཁྲེས་པོ་བཞག་སྟེ་ཟླ་བ་ཕུག་མཇལ་བར་ཕྱིན་པས་ནང་དེ་ན་སྒོམ་ཆེན་པ་ཚེ་མཚམས་ལ་བཞུགས་པ་ཞིག་ཡིན

ཟེར་། དགེ་སློང་རྒན་པོ་རལ་པ་ཅན་ཞིག་གིས་འཁྲིད་ནས་ལྷ་ལུང་དཔལ་རྡོར་བྲོས་པའི་བྲག་ཕུག་སོགས་སྟེང་ཤོད་ཚད་མར་མཆོད་མཇལ་བཏང་། དེ་ནས་གྲྭ་བ་ཞིག་ལ་གནས་ཚང་གཡར་ནས་ཆོས་རྒྱལ་སྲོང་བཙན་སྒམ་པའི་སྒྲུབ་ཕུག་དང་།
དགེ་སློང་རྨ་བྱའི་ཆུབ་དང་། གྲུབ་ཐོབ་ཀུ་མཱ་ར་སོགས་ཀྱིས་བཞེངས་པའི་ལྷ་རྟེན་རྣམས་མཇལ་ལོ། །ཡེར་བདེ་ངོ་མཚར་ཆེ་བས་འདིར་ལོ་འགའ་སྒྲུབ་པ་བྱས་ནས་སྡོད་རྒྱུ་བྱུང་ན་དགའ་བ་ལ་བསམ་པའང་བྱུང་ངོ་།
།ཨ་ཨ། རབ་དཀར་ཀེ་ལ་ཤ་ཡི་ཐོད་བཅིངས་པའི། །ནགས་ཚལ་མེ་ཏོག་བཀྲ་བའི་ས་འཛིན་མགུལ། །དལ་འབབ་ལྷུང་ལྷུང་སྙན་པའི་རྫ་རྔ་སྒྲོག །ཡིད་འོང་པདྨ་སྤུངས་འདྲའི་བྲག་རིའི་རྩེར།
།ངོ་མཚར་རྟེན་གྱི་འཁོར་ལོ་གཟི་འོད་འབར། །སྟེང་ན་ཆུ་འཛིན་དཀར་པོ་ལང་ལོང་འཁྲིགས། །བར་ན་ཧ་རི་ཙཌྡྲ་དྲི་བཞོན་རྒྱས། །མདུན་ན་བཻཌྰུརྱ་འདྲའི་སྤངས་ལྗོངས་མཛེས། །བག་ཕེབས་རྒྱུ་བའི་རི་དྭགས་སྐྱིད་ཉལ་ཅན།
།སྣ་ཚོགས་མཚོན་གྱི་མདངས་ལྡན་སྤུ་སྡུག་གིས། །འདབ་གཤོག་གོས་སུ་གྱོན་པའི་བྱ་ཚོགས་རྣམས། །སོ་སོའི་མགྲིན་རྔ་ཆེད་དུ་ངོམ་ངོམ་འདྲ། །འདི་རུ་ཤོག་དང་ཟེར

འདྲའི་དུར་ཁྲོད་དེ། །མི་རྟག་འཆི་བ་དབྱངས་སུ་ལེན་ལེན་བཞིན། །འདི་འདྲའི་གནས་སུ་ཆོས་ཉིད་དོན་གཟིགས་པའི། །སྔོན་སྦྱངས་ལས་འཕྲོ་ཅན་ཚོའི་དགའ་བ་ལ། །དེ་ནས་ལྷ་སར་ཕྱིན་ཏེ་སྡེ་པ་གཞུང་གི་བླ་བྲང་ཕྱག་མཛོད་ལྕོག་སྤེ་ཚེ་བརྟན་བཀྲ་ཤིས་ཀྱི་ཤག་ཏུ་བསྐང་གསོ་གཏོང་མཁན་ཞྭ་ལུ་པ་དགེ་སློང་ཞིག་ཡོད་པ་དེས་བསྙེན་བཀུར་ཟབ།
སྡེ་པ་དེས་ཀྱང་ངེད་ལ་ཁ་བཏགས་ཕུལ་ཞིང་མཇལ་འཕྲལ་ཕེབས་བྱུང་། རྣམ་རྒྱལ་གྲྭ་ཚང་ནས་ཕྱག་མཛོད་བློ་བཟང་དར་རྒྱས་དང་འཇམ་དཔལ་གཉིས་ནས་བོས་ཏེ་གུང་ཚིགས་དྲངས།
ཆུ་བཟང་རི་ཁྲོད་ན་ཁོང་གཉིས་པོའི་གཟིམ་ཁང་སྤྲོ་མོ་ཞིག་འདུག་པ་དེར་ཕྱིན་ནས་རེ་ཞིག་བསྡད། དགའ་ལྡན་ཁྲི་ཟུར་རིན་པོ་ཆེ་བྱང་ཆུབ་ཆོས་འཕེལ་ལས་སེང་ལྡེང་ནགས་སྒྲོལ་དང་།
བ་རི་ལུགས་ཀྱི་རྡོ་རྗེ་རྣམ་འཇོམས་ལྗང་གུའི་རྗེས་གནང་ཆོས་འབྲེལ་དུ་ཞུས། དགེ་བཤེས་གྲགས་པ་ཀླུ་སྒྲུབ་དང་། ཁྲི་པ་ཚང་གི་གསོལ་དཔོན་ཆོས་མཛད་རྒྱ་མཚོ་ཆོས་འཕེལ་ལ་བུ་སྟོན་གྱི་གསུང་ཁ་ཤས་ཀྱི་ལུང་བཀླགས།
ཁྲི་ཆེན་བྱང་ཆུབ་ཆོས་འཕེལ་གྱིས་ངེད་ལ་གུང་ཚིགས་ལྷན་རྒྱས་མཛད་ནས་དྲི་བ་མང་པོ་གནང་ཞིང་མཉེས་པོ་མཛད།

ཆུ་བཟང་དུ་རེ་ཞིག་བསྡད་ན་དགོངས་པ་དང་གསང་འདུས་ཡེ་ཤེས་ཞབས་ལུགས་ཀྱི་དབང་ཞིག་ཀྱང་གནང་བཞེད་འདུག་རུང་དགེ་སློང་བཀྲས་དཔལ་བས་སྤུ་སུད་ཁོ་ན་བྱས་ནས་སླར་པོ་ཏཱ་ལའི་གཞོན་དུ་ཡོང་དགོས་པ་བྱུང་ངོ་།
།རྩེར་ཡོངས་འཛིན་རིན་པོ་ཆེ་ངག་དབང་ཆོས་འཕེལ་ལ་ཆོས་འབྲེལ་གྱི་སྙན་གསན་ཕབ་པས། ངེད་སྐུ་ཞབས་རིན་པོ་ཆེའི་ཐུགས་གཉེར་གསན་སྦྱོང་ལ་སྐུ་མདུན་དུ་འགྲོ་དགོས་པ་འདིས། ཆོས་རྒྱ་ཆེ་བ་ནི་མི་ཡོང་བས་ཁྱེད་རང་བཞེད་པའི་ཆོས་ཀྱི་སྙིང་པོ་ཞིག་སྨོས་ཤིག་གསུངས།
འོ་ན་སྙིང་པོ་དོན་གསུམ་ཞུ་དགོས་ཞུས་པས། དེ་ཡོང་གསུང་སྟེ་ཉིན་གསུམ་གྱི་བར་ཉམས་ཁྲིད་ཤིན་ཏུ་སྨིན་པར་མཛད་ནས་བཀའ་དྲིན་སྩལ་ལོ།
ཚིམ་པར་བྱས་སོ་དད་ལྡན་ཁོ་བོའི་ཡིད། །ངག་དབང་ཆོས་འཕེལ་ཞལ་གྱི་བདུད་རྩིས་ཏེ། །འདི་ཕྱི་བར་དོར་ཟིན་བྱའི་འདུན་མ་ཡང་། །ཁྱོད་གསུང་ཚུལ་བཞིན་བསྒྲུབས་གསལ་བྱེད་ཀྱི་རྒྱནཔའི་མཐུ་ཡིས་སོ།
།དེ་སྐབས་རྒྱལ་ཚབ་ནོ་མིན་ཧན་རིན་པོ་ཆེ་ཡང་པོ་ཏཱ་ལར་བཞུགས་ནས་ཉིན་གཅིག་ལྷ་སར་མགྱོགས་བྱམས་ཤེལ་སྒོ་ཅན་ཞིག་ལ

ཕེབས་སོང་བས་ཞལ་མཇལ་ཞུ་བར་ཕྱིན། ངེད་ཀྱི་སྐུ་ཤ་འཆོར་པོ་འདུག་བྱས་པས། དགེ་སློང་བཀྲས་དཔལ་ན་རེ། །རྒྱག་པ་ལོས་ཡོད། མི་སེར་མང་པོས་གསོས་པ་ཡིན་འདུག་ཟེར་རོ། །དེ་ནས་ཡར་འཐོན་ཁར་ཁྲི་རིན་པོ་ཆེས་ཞལ་ལྟ་མང་པོ་དང་བཅས་ཇ་བར་ཁག་གཅིག་དང་ཁ་བཏགས་མང་བ་གནང་བྱུང་བས།
བླ་མའི་ཕྱག་རྫས་ཞུ་གིན་མེད་པས་ཕར་ཕུལ་རུང་། ཇ་མི་ཁྱེར་ཡང་ཁ་བཏགས་རྟེན་ལ་ཕུལ་ཆོག་པས་འཁྱེར་གཅིག་གསུང་ངོ་། །ཁྲི་རིན་པོ་ཆེ་དང་ཕྱག་མཛོད་བློ་བཟང་དར་རྒྱས་ལགས་གཉིས་ནས་བསམ་ཡས་ཚུན་གྱི་གནས་ཚང་ལ་ཡི་གེ་བསྐུར།
ལམ་དུ་བཞུགས་ནས་འོང་སྐབས་ལྕོག་སྤོའི་ཨ་མ་མཆོད་དགེ་སློང་སོགས་ཀྱིས་སྐྱིད་ཆུ་ཐུག་བསྐྱལ་ནས་སེམས་འཕྲེང་ཞིང་ལོག་གོ
།ཡུལ་གྱི་མཇའ་བས་བཅིངས་པའི་སྔར་འདྲིས་མི། །གནས་སྐབས་བྲལ་བའི་གདུང་པ་འདི་ཡིན་ན། ཚེ་འདིའི་མཛའ་བཤེས་ཀུན་དང་གཏན་གྱེས་སུ། །བར་དོའི་འཕྲང་ལ་འགྲོ་ཚེ་ཅི་དྲག་གམ།
།དེ་ནས་དགའ་ལྡན་རྣམ་པར་རྒྱལ་བའི་གླིང་གི་ཁྲི་ཐོག་ཁང་དུ་ཕྱིན་ནས། ཡོངས་འཛིན་གྱི་གསུང་ཤོག་སྤྲད་པས་སྣེ་ལེན་བཟང་པོ་བྱུང་། དགའ་ལྡན་པའི་དགེ་བཤེས

ཤིག་མཆོད་མཇལ་གྱི་སྣེ་ཤན་ལ་བཏང་། གསེར་གདུང་རིན་པོ་ཆེ་སོགས་གཙུག་ལག་ཁང་ལྟེ་བའི་སྐོར་དང་། ཟུར་དུ་ཡོད་པའི་རྒྱལ་ཚབ་མཁས་གྲུབ་ཀྱི་གཟིམ་ཆུང་སོགས་མཇལ། ཁྲི་ཐོག་ཁང་གི་ཕྱག་མཛོད་ཁོང་རང་གིས་ལྡེ་མིག་འཁྱེར་ཏེ་གསེར་ཁྲིའི་ཟུར་སྒོ་དབྱེ་ནས་གསེར་ཁྲི་ལ་མ་འོངས་པ་ན་སྡོད་རྒྱུ་ཡོང་བའི་སྨོན་ལམ་རྒྱོབ་ཟེར།
ངེད་ཀྱི་སེམས་ལ་ཐར་པ་དང་ཐམས་ཅད་མཁྱེན་པའི་གོ་འཕང་མ་ཐོབ་ཕྱིན་ཆད་གསེར་ཁྲི་དེ་ལ་སྡོད་རྒྱུ་བྱུང་ཡང་མི་ཕན་པ་འདྲ་སྙམ་ནས་སྨོན་ལམ་ནི་མ་རྒྱབ་པོ།
།ཁྲི་ཐོག་ཁང་གི་འོད་གསལ་ཕུག་དང་། དེའི་ནང་རྟེན་རྗེ་རིན་པོ་ཆེའི་ཕྱག་དཔེ་དང་ཐུགས་དམ་ཐང་ཀ་ཚུན་ལ་ཕྱག་མཛོད་དེ་རང་གིས་གནས་བཤད་བཏང་པས་ཡིད་ཆེས་བ་བྱུང་ངོ་།
།ངེད་ཅག་དགའ་ལྡན་དུ་ཡོད་དུས་ཁ་བ་ཆེན་པོ་བབ་པས་བསམ་ཡས་ཕྱོགས་ལ་གཞུང་བསྐོར་ནམ་གཏོགས་དགའ་ལྡན་ངོས་ཀྱི་ལ་ནས་ཐར་མི་ཡོང་ཟེར་མཁན་ཁོ་ན་བྱུང་རུང་།
སྔར་ཁྲི་རིན་པོ་ཆེས་ཤོ་མོ་མཛད་ནས་ལམ་དེ་ལ་ཕྱིན་ཆོག་པ་བབ་པ་ཡིན་པས་བླ་མའི་གསུང་ཚད་མར་བྱ་ན་མི་ཡོང་སྙམ་སྟེ། ཐག་ཆོད་ཀྱི་ལམ

དྲིས་པས། ཕྱག་མཛོད་ན་རེ། ལམ་ཁ་བས་ཆོད་ནས་ཐར་མི་ཡོང་སྟེ། མི་ཉན་ཙ་ན་བྱ་ཐབས་མེད། ངའི་དགེ་ཕྲུག་ཅིག་ཤག་ན་ཡོད་པ་ཁོ་སྔར་དེ་ཕྱོགས་དོན་ཕྱིན་ནས་ལམ་ཁ་དེ་ན་མཚོ་ཡོད་ཚུལ་སོགས་ཆ་ལེ་ཆོ་ལེ་ཞིག་བཤད་རྒྱུ་འདུག
།གཏམ་གཏོང་བ་ལ་ཤོག་བྱས་ཀྱི་ཟེར། ས་མ་སྲོས་ལ་བཙུན་ཆུང་དབང་པོ་དྭངས་པ་ཞིག་འོངས་ནས་ལམ་རྒྱུས་བཤད། ཕྱག་མཛོད་ཀྱི་ད་དུང་ལམ་རྒྱུས་ལ་སང་ཉིན་མི་ཞིག་ཀྱང་བཏང་གི་ཟེར། སང་སྔ་བར་ཕྱིན་པས་ལམ་རྒྱུས་པ་དེ་ནི་ཉི་མ་ཕྱེད་ཙམ་ནས་ད་འདི་ཕན་ཆད་དུ་ནི་ང་འགྲོ་མ་མྱོང་བ་ཞིག་ཡིན་ཟེར་ལོག་སོང་།
ངེད་ཅག་གི་གར་སླེབས་ཀྱི་ལ་འཛེགས་ནས། ནུབ་མོ་བྲག་སྐྱིབ་ལྟ་བུའི་གངས་མེད་ས་བཙལ་ནས་ཉལ་ས་བྱས།
དེ་ནས་སྔ་བར་ལངས་ཕྱིན་པས་རྫ་བྲག་གཅིག་ནས་སྲེ་མོང་ཞིག་འོངས་ཏེ་རྩེད་མོ་མང་པོ་བྱེད་ཅིང་ངེད་ཅག་ལ་རྩེ་བར་དུ་བསྐྱལ། ལ་རྒྱབ་ནས་ཁ་བ་ཡང་མི་འདུག་རུང་ལམ་ཁ་རལ་གཅིག་ཟུག་ནས་འགྲོ་ས་ཅི་ཡིན་མ་ཤེས་པར་ཐེ་ཚོམ་བྱུང་བའི་དུས་བྱ་རྒོད་ཐང་དཀར་ཞིག་གཤོམ་པའི་འུར་སྒྲ་དང་བཅས་ཏེ་ལམ་ཤར་ཕྱོགས་མ་དེའི་ཐད་ཀའི་ནམ་མཁའ་ལ་འཕུར་སོང་།
ད་འགྲོ་ས་འདི

ཡིན་པ་འདུག་གོ་བྱས་ནས་ཕྱིན་པས་ཕ་ཚད་དེ་ཀ་ནས་མཚོ་ཡོད་ཟེར་བ་དེ་མཐོང་སྟེ་ལམ་མ་ནོར་བ་ཐག་ཆོད་ཅིང་བླ་མའི་བཀའ་དྲིན་དུ་ཤེས་པ་བྱུང་ངོ་། རིམ་གྱིས་ཤིང་ནགས་མང་པོ་ཡོད་པའི་རོང་ཞིག་བརྒྱུད་བསམ་ཡས་ཀྱི་ཕུ་གཡའ་མ་ལུང་གི་མདའ་དེར་ལྕོག་པུ་བྱས་ནས་ཞག་གཅིག་བསྡད།
ནང་པར་སྔ་གྲོ་གཡའ་མ་ལུང་མཇལ་ཕྱིན་པས་སྒྲུབ་ཕུག་དེ་ན་བཙུན་མ་ཁ་ཤས་ཚོགས་ནས་ཚེས་བཅུའི་ཆོ་ག་གཏོང་གིན་འདུག །ཚིག་མཚམས་ཉན་པས་སྤྱན་འདྲེན་གདན་འབུལ་གྱི་སྐབས་ན་འདུག
།ཨྱོན་ཆེན་པོ་དང་དངོས་སུ་མཇལ་བའི་མོས་པ་བྱས་ནས་སྐུ་འདྲ་ལ་བྱིན་རླབས་ཞུས་སྨོན་ལམ་བཏབ། ལམ་དུ་བྲག་དམར་མགྲིན་བཟང་མཇལ་ནས་བསམ་ཡས་སུ་སླེབས།
མཆོད་རྟེན་དཀར་པོ་བ་བྱ་བའི་གནས་ཚང་ཞིག་ཏུ་བསྡད། གནས་ཚང་གི་མི་གཅིག་ལ་བཟའ་བཏུང་བྱིན་ནས་རྒྱུས་སྣ་བཅོལ། དཔལ་དབུ་རྩེ་རིགས་གསུམ་གྱི་གནྡྷོ་ལའམ། སྔོན་རྒྱ་ནག་གི་སྐེད་དུ་ཟན་ཡངས་ཏེ་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ལྟེ་བ་དང་།
མཐའ་སྐོར་གྱི་གླིང་ཕན་ཚུལ་དུ་ཡོད་པའི་ལྷ་ཁང་རྣམས་ལེགས་པར་མཇལ། ཉིན་གཅིག

མཆིམ་བུའི་དབེན་གནས་སུ་ཕྱིན་ནས་གུ་རུ་པདྨའི་སྒྲུབ་ཕུག་ངོ་མཚར་བ་རྣམས་མཇལ་ཞིང་མདའ་དེ་ན་བཀའ་བློན་བཤད་སྒྲ་གནས་ཀྱིས་བཞེངས་པའི་གནས་བཅུ་དང་རྗེ་འབངས་ཉེར་ལྔའི་སྐུ་བྱོན་གཙ་པོ་ཡོད་པའི་ལྷ་ཁང་གསར་པ་འདུག་པའང་མཇལ་ལོ།
།རིན་ཆེན་ཤེལ་གྱི་བྱེ་མ་གདལ་སྟེང་དུ། །ངོ་མཚར་སྟོང་གསུམ་སྤྱི་པུད་རི་གླིང་གི། །བཀོད་པ་ལྷུན་སྟུག་བསམ་ཡས་ལྷ་གནས་ཆེ། །མིག་གི་སྟེང་འཐུང་ཕྱེ་ནས་ལེགས་པར་མཇལ།
།གང་ཚེ་སྔོན་གྱི་རྗེ་འབངས་དེ་དག་གི །ཕྱག་རྗེས་རྨད་དུ་བྱུང་བ་འདི་མཐོང་ཚེ། །བདག་ཉིད་ཆཻན་པོའི་ཡོན་ཏན་གཞན་ཡང་འདིས། །མཚོན་ནས་དད་པའི་པདྨོ་ལན་བརྒྱར་བཞད། །དེ་ནས་ཟུར་མཁར་རྡོའི་མཆོད་རྟེན་བསྐོར་ཞིང་སྨོན་ལམ་བཏབས་ནས་ལམ་ལ་བཞུགས་ནས་འོང་དུས།
དགེ་སློང་བཀྲས་དཔལ་བས། ཁོང་རང་གི་ལུས་པོའི་གྲིབ་མ་ལ་བལྟས་ནས་ངའི་གྲིབ་མ་འདི་ནི་བཅོམ་ལྡན་འདས་ཀྱི་འཁྲུངས་རབས་སུ་འབྱུང་བའི་ཤི་བའི་རྒྱལ་པོའི་སྤྱན་སློང་མཁན་གྱི་བྲམ་ཟེ་ཁོའི་འདྲ་བ་ལ་ཟེར།
ཡུད་ཙམ་ཕྱིན་པས་ལམ་ནོར་ཏེ་གཙང་འགྲམ་གྱི་བྱེ་མའི་ཀླུང་ཆེན་པོ་ལ་འཐོམས་ནས་བྱེ་རི་མང་པོ་བསྐོར་ཞིང

བསྒྲལ་དགོས་པ་བྱུང་ངོ་། །སྔོན་མཁས་གྲུབ་ཨྱོན་པ་རིན་ཆེན་དཔལ་བཟང་དེ་རྒྱ་གར་རྡོ་རྗེ་གདན་ལ་ཕེབས་དུས་སུ་རང་གི་འཁོར་ལ། ད་སྟེ་གཏམ་ངན་པ་མ་ཟེར་ཅིག །ལ་ཉེང་ན་བ་ཡོང་ངོ་ཞེས་གསུང་བཅད་ནས་ཕེབས།
ཟེར་བའང་བདེན་པོ་ཡིན་པ་འདྲ་སྙམ་པ་བྱུང་ངོ་། །དེ་ནས་རྡོ་རྗེ་བྲག་གི་ཀོ་གྲུ་དོན་ནས་གོང་དཀར་ཆོས་སྡེར་ཡང་ཞག་གཅིག་ཉལ། རིམ་གྱི་གམ་པ་ལ་རྒྱབ་ནས་སྣང་དཀར་རྩེ་སོགས་བརྒྱུད་ར་ལུང་མཐིལ་དུ་གནས་མཇལ་བྱས་ནས་གནས་རྙིང་དུ་ཕྱིན།
དབུ་རྩེ་ཟེར་བའི་གཙུག་ལག་ཁང་རྙིང་མ་དེར་གནས་ཚང་གཡར་ནས་མཆོད་མཇལ་བྱས་དུས་རྟ་མགྲིན་ཡང་གསང་བཞུགས་པའི་གཙང་ཁང་དེའི་སྒོ་སྟེང་ན་གནས་རྙིང་གི་ཐོག་མའི་གནས་གཞི་འདེབས་པ་པོ་སློབ་དཔོན་པདྨའི་དངོས་སློབ་རྒྱའི་སྔགས་འཆང་ཆེན་པོ་འཇམ་དཔལ་བློ་གྲོས་ཀྱི་སྐུ་འདྲ་འདུག་པ་དེ་ནི་སྔགས་པ་རྒན་པོ་སྔགས་གོས་ཐེར་མ་དཀར་པོ་སོགས་སྣམ་ཆས་དངོས་གནས་གྱོན་པ་འདྲ་བ་ཡ་མཚན་པ་ཞིག་ཏུ་མཐོང་།
ཆོས་སྡེ་དེའི་དང་པོ་ཡང་ཐང་ལ་བསམ་ན་ངོ་མཚར་ཆེ་ལ་གད་མོ་བྲོ་བ། དེང་སང་གི

ཉམས་སུ་ལུགས་ལ་བསམས་ན་ངུ་བྲོ་བར་གདའ། འོན་ཀྱང་ལུང་པ་ལྟར་བུད་མེད་ཀྱིས་དཀོན་གཉེར་བྱེད་པ་ནི་མི་འདུག །རྒྱབ་དེ་ན་རྒྱང་རོ་སེར་སྡིངས་པའི་འདུ་ཁང་གསར་པ་ཞིག་འདུག །དེ་ན་གྲྭ་རྒན་ཞིག་བསྡད་འདུག་པ་ན་རེ།
ང་ཙོ་རྒྱུད་པའི་འདུ་ཁང་མཇལ་དུ་ཤོག་ཟེར། དེར་ཕྱིན་པས། འཁོར་ལོ་སྡོམ་པའི་གསེར་སྐུ་གཅིག་བསྟན་ནས། འོ་འདི་རྒྱུད་པའི་རྟེན་ཡོད་ན་མེད་ན་རང་ཡིན། དངུལ་རྡོ་ཚད་གཅིག་གཟི་བ་ཡོད་ཟེར།
ངའི་སེམས་ལ། གླེན་པ་ཡི་དམ་ལ་རིན་ཐང་གི་ཚད་བཤད་ནས། ཁྱོད་ལྟ་ཙོང་སྙིང་འདོད་པ་ཡིན་འདུག་སྟེ། ང་ལ་དངུལ་མེད་སྙམ་པ་ཡང་བྱུང་ངོ་། ཨེ་མ་ཧོ། གནས་ར་ལུང་མཐིལ་གྱི་སྤང་གཤོང་སྟེང་།
།སྔོན་གྲུབ་པའི་ཕྱག་བྲིས་རྒྱ་ཆེ་བ། །རྒྱུ་རིན་ཆེན་སྣ་ཚོགས་ལས་གྲུབ་པའི། །དཔལ་བདེ་མཆོག་འཁོར་ལོའི་དཀྱིལ་འཁོར་སོགས། །རྟེན་ངོ་མཚར་ཅན་མིག་གིས་བདུད་རྩིར་གྱུར། །ཡུམ་དམན་མོའི་རྟེན་བཤད་རྣ་བའི་དཔྱིད།
།འདི་བསྐལ་བའི་མཐའ་ཟད་མ་ཡིན་ཚེ། །མ་ཌཱ་ཀིའི་ཚོགས་དང་མཇལ་བར་ངེས། །ཁྱེད་ཕོ་སྐྱེས་དཔའ་བོ་ལོས་ཀྱང་ཡིན། །ང་ལུགས་ཟུང་གི་གནས་ལ་བལྟ་མཁས་ཀྱང་། །

ཁྱེད་སྐྱ་སེར་ཅི་ཡིན་མ་འཚལ་བ། །ལས་སྒྲིབ་པ་སྟུག་པོས་ལན་ནམ་སྙམ། །ཡུལ་གནས་རྙིང་འཕགས་པའི་ཞིང་ཁམས་དེར། །བན་གླེན་པ་འཆལ་བའི་གླེན་གཏམ་ལ། །སྙིང་དད་པའི་ཀུ་མུད་མ་བཞད་ཀྱང་། །གནས་བྱིན་རླབས་ཆེ་བས་ཡིད་དགའ་འཕྲོག
།ཨ་ལ་ལ་ཚོགས་དྲུག་གི་འཆར་སྒོ་རུ། །ཡུལ་སྣང་གི་ལྟད་མོ་ངོ་མཚར་ཆེ། །དེ་ནས་རྒྱལ་རྩེ་དཔལ་འཁོར་བདེ་ཆེན། །རྩེ་ཆེན་ཆོས་སྡེ། །འབྲོང་རྩེ་ཆོས་སྡེ་རྣམས་སུ་གནས་རྟེན་མཇལ་བ་དང་བསྙེན་བཀུར་ཞུ་མི་འགའ་བྱུང་སྟེ།
དེ་དག་གི་ངོར་ཞག་རེ་གཉིས་ལྕག་ངལ་བྱས། འབྲོང་རྩེ་ཆོས་སྡེ་དགོན་པ་སྤྱི་སོ་དེ་ནས་ཀྱང་ཇ་ཞུ་དང་འབུལ་བ་མཚོན་ཙམ་བྱུང་བས་མང་ཇ་གཅིག་བཏང་། གནས་གསར་རྒྱལ་ཁང་གི་ཡུམ་ཆེན་མོ་མཇལ་ནས་སྨོན་ལམ་བཏབ།
རྒྱ་ཕུབ་ཤར་མོར་སྔོན་འཇམ་དབྱངས་མཁྱེན་བརྩེའི་དབང་ཕྱུག་གིས་ཚོགས་འཁོར་མཛད་དུས་རང་བྱོན་དུ་ཕེབས་པའི་མགོན་པོ་དེ་ལ་ཞིབ་ལྟ་བྱ་དགོས་སྙམ་ཙ་ན།
དགེ་སློང་བཀྲས་དཔལ་བ་ཁོང་གི་ཆར་ཁེབས་སླེ་ཁྲ་ཞིག་འདུག་པ་སྐྱ་ལ་གྲད་ནས་ངལ་བས་སྙིང་དོན

འགྲོ་བ་ལྟ་བུའི་སེམས་གཅོང་ལངས་ནས་ངན་སྨྲས་བྱེད་པ་འདུག་གོ །ཨེ་མ་གནས་གསར་རྩིས་ཀྱི་ལྷ་ཁང་དུ། །རང་བྱུང་མགོན་པོའི་ཞལ་དཀྱིལ་བལྟ་སྙམ་ཀྱང་། །བགྲེས་རྒན་སེར་སྣ་ལངས་པས་རྐང་གླིང་བཏང་། །དེ་ཡིས་མགོན་པོ་སྐྱེངས་ནས་ཕག་ཏུ་ཡིབ།
།རིམ་གྱི་རི་ཕུག་ཏུ་འབྱོར་ནས་ཁྱབ་བདག་བླ་མ་དམ་པ་ཡེ་ཤེས་དཔལ་འབྱོར་མཇལ་བས་དགྱེས་པའི་རྩེ་མོར་སོན་པ་བྱུང་ངོ་། །རང་ལོ་ཉི་ཤུ་རྩ་གཉིས་པས་སྐྱོང་ཞེས་པ་ཤིང་མོ་བྱའི་ལོ་གསར་དུ་ཚེས་པ་དང་སྔར་ནས་གསོལ་བ་བཏབ་པ་བཞིན་རྗེ་བླ་མས་དཔལ་དུས་ཀྱི་འཁོར་ལོའི་རྡུལ་ཚོན་གྱི་དཀྱིལ་འཁོར་ཆེན་པོ་བཞེངས་སུ་གསོལ་ཏེ།
བྱིས་པ་ལྟར་འཇུག་པའི་དབང་བདུན།
དྲང་ངེས་ཀྱིས་ཕྱེ་བས་དབང་གོང་མ་བཞི། རྡོ་རྗེ་སློབ་དཔོན་བདག་པོ་ཆེན་པོའི་དབང་དང་བཅས་པ་སྨིན་རྒྱས་སུ་སྩལ་ལོ། །ཨ་ཧོཿརྣམ་འདྲེན་མཆོག་དེས་ས་སྐྱོང་ལོར། །དུས་ཀྱི་འཁོར་ལོའི་སྨིན་བྱེད་ཟབ་མོ་སྩལ།
།འདི་ཙམ་ཁོ་ནས་ཁྱོད་ཉིད་དུས་འཁོར་ཏེ། །ཕྱི་ནང་གཞན་གསུམ་ཚུལ་ལ་མཁས་པས་ཀྱང། །གཞན་ཡང་ཡོ་ག་རྡོ་རྗེ་དབྱིངས། །འཇམ་དཔལ་གསང་ལྡན་སོགས་བཀའ་ཆོས་རྒྱ་ཆེ་བ་གནང

བའི་མུར་ཧོར་ཟླ་གཉིས་པའི་ཚེས་མགོར་བླ་མ་དམ་པ་དེ་ཡོན་བདག་འགའ་ཞིག་གི་སར་རྐྱེན་སེལ་གྱི་ཚེ་བཀའ་གནང་བ་སོགས་ལ་སྤྱན་འདྲེན་རིམ་པས་བྱུང་སྟེ་ཕེབས་པས། གསོལ་མ་འཕྲོས་པ་འདྲ་བ་ཞིག་གིས་རྐྱེན་བྱས་ནས་རི་ཕུག་ཏུ་ཕེབས་པའི་སང་ཉིན་དེ་རང་ནས་འཕྱལ་ཤིན་ཏུ་བལྟེམས་ནས་ཟླ་བ་དེའི་ཚེས་བཅུ་གཉིས་ཀྱི་ཉིན་གཟུགས་སྐུའི་བཀོད་པ་བསྡུས་ནས་བདག་ཅག་མགོན་སྐྱབས་དང་བྲལ་བའི་མྱ་ངན་གྱི་ཁྲི་མུན་དུ་ཚུལ་པའི་སྐལ་བ་དམན་པ་དང་སྦྱར་རོ།
།དེ་ནས་སྐུ་ཞང་རིན་པོ་ཆེ་དང་ནོར་བདེ་ཆེན་པོའི་དྲུང་གིས་ནི། སྔར་བྱང་གླིང་པ་བྱམས་པ་སྨོན་ལམ་བསམ་གཏན་དང་། རིན་ཆེན་བྱམས་པ་ཆོས་འཕེལ་གཉིས་ལ་ཡང་གདུང་མེ་མཆོད་ལ་ཕུལ་བ་མེད།
ད་རེས་ཡང་སྐུ་ཆས་ཁྲོལ་འཁྱིལ་ཆེ་བ་རང་མེད་པས་མེ་མཆོད་འབུལ་མི་ཐུབ་པ་འདྲ་གསུང་། ངེད་ཀྱི་མེ་མཆོད་རང་ལ་འབུལ་དགོས་བྱས་ནས་མར་ཞུ་སོགས་ཀྱི་མཐུན་རྐྱེན་ཡང་རང་གིས་ཕུལ།
དགུང་ཞག་བདུན་གྱི་བར་ལ་རྡོ་རྗེ་རྣལ་འབྱོར་མའི་སིནྡྷུ་རའི་དཀྱིལ་འཁོར་སྒྲུབ་མཆོད་དང་བླ་མ་མཆོད་ཆོག་རྒྱས་པར་བྱས་སོ། །དགོངས་རྫོགས་ཀྱི་རིམ་པ

གྲོལ་ནས་བཀྲ་ཤིས་ལྷུན་པོར་རྗེ་བླ་མ་ཤར་རྩེ་རྡོ་རྗེ་འཆང་བློ་བཟང་ཡོན་ཏན་དཔལ་བཟང་པོའི་ཞལ་སྔ་ནས་ལ་གསོལ་བ་བཏབ་སྟེ། ཐེག་པ་ཆེན་པོ་བློ་སྦྱོང་དོན་བདུན་མའི་ཉམས་འཁྲིད་ཤིན་ཏུ་སྨིན་པ་ཡོངས་འཛིན་ཡེ་ཤེས་རྒྱལ་མཚན་པའི་འཁྲིད་ཡིག་གི་སྟེང་ནས་ཞུས་ཤིང་།
བྱ་རྒྱུད་ཐུབ་པ་དམ་ཚིག་གསུམ་བཀོད་ལྷ་ལྔའི་དབང་དང་། སྦྱོང་རྒྱུད་ཀྱི་གཙོ་བོ་ཀུན་རིག་རྣམ་པར་སྣང་མཛད་ཀྱི་དབང་ཞུས་ཏེ། དེའང་དམ་ཚིག་གསུམ་བཀོད་ན་གཙང་སྦྲ་མེད་པ་དང་སྡོམ་པ་མ་བླངས་པའི་ཁྱིམ་པ་སོགས་ཀྱིས་ཀྱང་ཉམས་སུ་བླང་ཆོག་པར་གསུངས་ལ།
དེང་སང་གི་སྐྱེ་བོ་མ་སྡམ་པ་སྡིག་པ་ཅན་རྣམས་ཀྱི་གཉེན་པོའི་ལྷུར་གཟིགས་ནས་རྗེ་བཙུན་ཏཱ་ར་ནཱ་ཐས་ཀྱང་འདིའི་ཟབ་སྐུ་བཞེངས་བ་ཚུནཆད་ཀྱི་སྤེལ་གང་ཐུབ་མཛད་ཅིང་།
འོན་ཀྱང་དུས་དབང་གིས་དར་རྒྱས་ཆེར་འགྲོ་བ་ནི་མ་བྱུང་འདུག །དེའི་དབང་ཡང་ད་ལྟ་ས་ཞལ་གཉིས་ཀ་ལ་མེད་ཅིང་དགེ་ལུགས་ཁོ་ན་རྒྱུན་བཞུགས་པས།
དབང་རྒྱུད་ལ་དཔྱད་པ་འདུག་རུང་། བོ་དོང་པཎ་ཆེན་གྱི་དེ་ཉིད་འདུས་པའི་ལུགས་ལ་ཡང་དབང་བྱུང་ཚུལ་ཡོད་པ་བཅས་དབང་རྒྱུན་ཁུངས་དག་ཏུ་ཡིད་ཆེས་ནས

ཞུས་པ་ཡིན། ཀུན་རིགས་དབང་རྒྱུན་ཞྭ་ལུ་པ་རང་ལ་ཡོད་པའི་བུ་སྟོན་ཐམས་ཅད་མཁྱེན་པའི་ཕྱག་བཞེས་གཙང་སིང་ངེ་བ་གཞན་དང་མ་འདྲེས་པ་དེ་ནི་བདག་པོ་བྱེད་མཁན་མ་བྱུང་བ་བྲོས་ལ་ཤོར་ནས་མི་གདའ། ས་དཀར་སྙིང་གསུམ་གྱི་ཕྱོགས་ན་ཀུན་རིགས་དར་བ་འདུག་སྟེ་སེངྒེའི་ཡ་འགལ་དང་ཕག་པའི་མ་འགལ་སྦྱར་བའི་ཡ་མ་ཆ་རུ་འདུག
།ས་ལུགས་ཀྱང་ངས་ཐོབ་ཟིན་པ་ཡིན། དགེ་ལུགས་ལ་ཡོད་པའི་ཀུན་རིག་གི་དབང་འདི་བུ་སྟོན་ལས་བརྒྱུད་ཅིང་།
ཡིག་ཆ་ཡང་འདུལ་འཛིན་གྲགས་རྒྱལ་བས་མཛད་པའི་དཀྱིལ་ཆོག་འདི་བུ་སྟོན་ཐམས་ཅད་མཁྱེན་པའི་གསུང་དང་འབྲེལ་མི་ཆེ་བ་མེད་པ་བཅས་བུ་ལུགས་ཀྱི་དབང་གི་གོ་བཅད་ཆོག་པ་འདུག་པས་ཞུས་པ་ཡིན།
གཞན་ཡང་རྗེ་རིན་པོ་ཆེའི་བླ་མའི་རྣལ་འབྱོར་སྲད་བརྒྱུད་ལུགས་དགའ་ལྡན་ལྷ་བརྒྱ་མའི་འཁྲིད་དང་། བླ་མཆོད་བདེ་སྟོང་དབྱེར་མེད་པའི་འཁྲིད་སོགས་ཞུས་ཏེ། ཅི་འབྱོར་བའི་དངོས་པོ་ཕུལ་ནས་ཀྱང་མཉེས་པར་བྱས།
།སྔགས་ཁང་དུ་བཀའ་དྲིན་མཚུངས་ཟླ་མ་མཆིས་པའི་སང་ཆེན་རྡོ་རྗེ་འཆང་བློ་བཟང་བསྟན་འཛིན་དཔལ་འབྱོར་ལས་དཔལ་གསང་བ་འདུས་པ་མི་བསྐྱོད་རྡོ་རྗེ་ལྷ་སོ་གཉིས་ཀྱི

དབང་བཀའ་དང་། གསང་འདུས་སྔགས་བཏུའི་རྗེས་གནང་དང་བཅས་པ་ཡང་མཉམ་མེད་ཙོང་ཁ་པ་ཆེན་པོའི་བཞེད་སྲོལ་ལས་བྱུང་བ་ཐོབ་སྟེ། གངས་རིའི་ཁྲོད་འདིར་རྒྱུད་གསང་བ་འདུས་པའི་ཕྱོགས་སུ་རྗེ་རིན་པོ་ཆེ་ཡབ་སྲས་ལས་གཞན་ཕན་གྱི་རྒྱུན་དར་བ་མི་སྣང་བའི་དབང་དེ་ལ་ཡིད་རངས་པའི་མཐར་ཐུག་པ་གཅིག་ནི་བྱུང་ངོ་།
རི་ཕུག་ཏུ་སླེབས་ནས་ཆོས་རྗེ་མ་ཎི་བ་རིན་ཆེན་དོན་གྲུབ་ལས་རྒྱལ་པོ་བཀའ་འབུམ་གྱི་ལུང་དང་རྡོ་རྗེ་འཇིགས་བྱེད་ཀྱི་རྭ་འཁྲིད་མཁའ་འགྲོ་སྙན་བརྒྱུད་ཞུས།
ཁོང་ལ་གསང་འདུས་མི་བསྐྱོད་རྡོ་རྗེའི་དབང་ཞྭ་ལུ་བ་རང་གི་ཕྱག་བཞེས་གཙང་མ་དེ་བཞུགས་ཀྱིན་འདུག་པས་གནང་བ་ཞུས་པས་བདག་ལོ་དྲུག་ཅུ་རེ་གཅིག་གི་སྐེག་ཡིན་པས་དབང་འབུལ་བ་མི་ཡོང་།
སྐུ་ཞང་རིན་པོ་ཆེ་ལགསན་པ་རང་འཐད་གསུང་ངོ་། །སེར་སྣས་དཀོར་ནོར་བསགས་ཀྱང་ཕུང་ཀྲོལ་གཞི། །སྲེད་པས་ཞིམ་དགུ་གསོལ་ཡང་བཤང་ལྕིའི་སོན།
།དེ་དག་ལས་ནི་དམ་ཆོས་ཐོས་པའི་ནོར། །བསགས་པ་དོན་ལྡན་རབ་ཀྱི་ཡང་རྩེ་ཡིན། །སྨད་པའི་དཔེལོ་དེའི་ཧོར་ཟླ་ལྔ་པའི་ནང་དུ་འོད་གསལ་ལྷ་ལས་ཆད་པའི་གདུང་བརྒྱུད་དྲི་མ་མེད་པར་འཁྲུངས་པའི་རྩ་བའི་བླ་མ་སྐུ་ཞང་རིན་པོ་ཆེ་ལྕེ་བཙུན་མཁྱེན་རབ་དབང་པོའི་སྡེ་སྤྱན་དྲངས་ཏེ།
དད་སྟོབས

ལྷག་བསམ་ཡངས་པའི་སྦྱིན་བདག་ནོར་བདེ་ཆེན་པོའི་དྲུང་གིས་མཐུན་རྐྱེན་ཚང་མ་སྦྱར་ནས་དཔལ་ཞྭ་ལུ་གསེར་ཁང་ཁྲ་མོའི་ས་ཆ་ནོར་བུ་བདེ་ལྡན་དུ་ཐབས་རིན་ཆེན་འབྱུང་གནས་ཀྱི་རྗེས་གནང་ཡོངས་སུ་རྫོགས་པ་དང་།
དཔལ་གསང་བ་འདུས་པ་མི་བསྐྱོད་རྡོ་རྗེ་དང་། འཇིག་རྟེན་དབང་ཕྱུག་སྤྱན་རས་གཟིགས་ཀྱི་དབང་བཀའ་རྡུལ་མཚོན་གྱི་དཀྱིལ་འཁོར་ལ་བརྟེན་པ་ཀུན་མཁྱེན་བུ་སྟོན་ཆེན་པོའི་ཕྱག་བཞེས་མ་ཉམས་པ་ལེགས་པར་ཞུས་ཤིང་ཐོབ་བོ།
།ཆེན་པོའི་དྲུང་དེས་ལྕེ་བཙུན་རིན་པོ་ཆེ་ཞབས་ཏོག་དང་འབུལ་བས་མཉེས་པར་མཛད་པམ་ཟད་ངེད་རང་ལ་ཡང་གྱོན་པ་ལུས་གང་གཅིག་སོགས་གནང་སྦྱིན་མཛད་དོ། དེ་ནས་སྡེ་པ་རིན་ཆེན་ཟླ་བས་ངེད་ལ་གདན་འདྲེན་བྱུང་པས་རྩེ་ཐོའི་ཀླུ་སྡིངས་སུ་ཞག་ཤས་སྐྱོ་སངས་བྱས།
སྡེ་པ་སྐུ་ངོས་དང་ནང་ཟན་ཁ་ཤས་ལ་ཆོས་བཀའ་བྱབས་ཁྲུས་སོགས་ཕུལ། རི་ཕུག་ཏུ་དབྱར་མཚམས་དམ་པར་བཅད་དེ་སྒྲོལ་དཀར་གྱི་སྙིང་པོ་འབུམ་ཕྲག་བཞི་དང་ཐུན་མཚམས་སུ་ཕྱག་དང་མཎྜལ་ཅི་འགྲུབ་བཏང་།
དགག་དབྱེ་ཚར་བ་དང་སྔར་ནས་བཀའ་ཆོས་ཀྱི་སྙན་གསན་ཕབ་ཟིན་པ་ལྟར་ཤངས་སུ་ཕྱིན། སྐྱེས་མཆོག

ཆེན་པོ་རྒྱལ་མཚན་དཔལ་བཟང་གིས་དོན་གཉིས་མངོན་དུ་མཛད་པའི་གནས་ཆེན་འབའ་རའི་བྲག་རྫོང་དུ་སླེབས། རྗེ་བཙུན་རྣལ་འབྱོར་གྱི་དབང་ཕྱུག་དམ་པ་ཀུན་བཟང་ཆོས་དབྱིངས་རྡོ་རྗེ་དཔལ་བཟང་པོ་མཇལ་ཏེ། བླ་མ་རིན་པོ་ཆེ་དེ་ཤིང་ཁྲི་སྒོམ་གཞོང་མ་ཆུང་ངུ་ཞིག་བཙུགས་ནས་སྐུ་ལུས་དྲང་པོར་སྲོང་བ་སོགས་སྒོམ་ཆེན་པའི་ཉམས་བདེ་མོ་ཞིག་མཛད་ནས་བཞུགས་པ་མཐོང་སྟེ་མོས་པཚད་མེད་པ་དང་བཅས་དར་ཡུག་བཟང་པོ་དང་།
གོས་སྟོང་ལེགས་པ་ཞིག་གིས་ཕྱག་རྟེན་ཕུལ། དྲུང་དུ་གསུང་གླེང་མཛད་ནས། ད་རེས་ཆོས་མགོ་དེ་ལ་གྲུབ་རྒྱལ་ལུགས་ཀྱི་ཚེ་འཁྲིད་ཅིག་བྱས་ནས་དགའ་བ་འདྲ་གསུང་། བཀའ་དྲིན་ཆེ་ལགས་ཞུས། དེ་ནུབ་ཡང་དགོན་བླ་བྲང་གི་ཁྱམས་རྭ་དེར་བསྡད་ནས་སང་ཉིན་མཐའི་སྤྱིལ་བུ་ཞིག་ཏུ་སྤོས།
རྗེ་བླ་བླ་མ་དེས། རྡོ་རྗེ་འཆང་ལ་བདེ་མཆོག་དྲིལ་བུ་ལུས་དཀྱིལ་གྱི་བླ་མ་བརྒྱུད་པའི་བསྐོར་བའི་བྲིས་ཐང་ཞིག་དང་།
ཡོལ་བ་དང་མཆོད་ཆས་འགའ་དང་བཅས་པ་སྤྱིལ་བུ་དེར་སྐྱེལ་མཁན་གཏོང་བར་མཛད། དེ་ནས་ཚེ་འཁྲིད་དང་ཕྱག་ཆེན་གྱི་སྔོན་འགྲོ་སྟབས་ཅིག་ཏུ་གནང་བྱུང་བས། སྐྱབས་འགྲོ། ཡིག་བརྒྱ། མཎྜལ།
ཕྱག་སོགས་ལག་ལེན་ལ་འགེལ་དགོས། རྣ་བས་ཉན་ནས

བསྡད་པས་གོ་མི་ཆོད་གསུང་། སོ་སོའི་སྐབས་ལྟར་ཅི་འགྲུབ་ཀྱིས་སྔོན་འགྲོ་བསགས་སྦྱངས་ལ་འབད་པར་བྱས་སོ། །དེ་ལྟར་ཚེ་འཁྲིད་རིན་ཆེན་གཏེར་མཛོད་ཀྱི་སྐོར་དང་། བདེ་མཆོག་ལྷན་སྐྱེས་ཀྱི་བཀའ་བརྒྱུད་བྱིན་འབེབས་ཀྱི་དབང་བསྐུར་ནས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་འཁྲིད་སྐོར།
ཕག་མོ་ཞལ་གཉིས་མའི་དབང་མཛད་ནས། ནཱ་རོ་ཆོས་དྲུག་གི་འཁྲིད་སྐོར། ཁྲོས་ནག་མཁའ་འགྲོ་སྡེ་ལྔའི་ནམ་མཁའ་སྒོ་འབྱེད་ཀྱི་དབང་མཛད་ནས་གཅོད་ཟབ་དོན་ཐུགས་ཀྱི་སྙིང་པོའི་ཉམས་འཁྲིད་ཞག་བདུན་མའི་སྐོར།
རྗེ་མ་ཏིའི་མཚན་ཅན་གྱིས་གཏེར་ནས་སྤྱན་དྲངས་པའི་ནཱ་རོ་ཆོས་དྲུག་གསར་མའི་སྐོར། གཞན་ཡང་རྒྱལ་བ་ཡང་དགོན་པའི་རི་ཆོས་སྐོར་གསུམ་དང་།
འབའ་ར་བའི་རྣམ་མགུར། བསྒྲུབ་པའི་ལག་ལེན་རིན་ཆེན་གཏེར་མཛོད་སོགས་ཞུས་ཏེ། གཏུམ་མོའི་གཞུང་འཁྲིད་ཆེན་མོའི་སྐབས་སུ་འཁྲུལ་འཁོར་ལྔ་བཅུ་པའི་ལག་ལེན་རྣམས་ཀྱང་འབའ་རའི་རླུང་དེར་ཕྱིན་ནས་བསླབས་སོ།
།དེ་མཐར་པདྨ་དབང་ཆེན་ཡང་གསང་ཁྲོས་པའི་དབང་དང་། རྫོང་ཆུང་ཚེ་དབང་སོགས་ཀྱིས་ཞུས་ཤིང་མདོར་ན་ཟླ་བ་གསུམ་གྱི་བར་དུ་ཆོས་ཏུན་རེ་མ་ཆག་པ་སྩལ་ཏེ།

ཆོས་ཇ་རེ་ཡང་ཞུས། དབང་རེ་ལ་དར་ཁ་གཙང་རེ་ཕུལ། ཆོས་གྲོལ་བ་དང་ཚོགས་འཁོར་ཟབ་རྒྱས་དང་། ཛྷེཀྵི་ལས་གྲུབ་པའི་ཛམྦྷ་ལ་སེར་པོའི་སྐུ་མཐོ་གང་པ་ཞིག་གིས་དྲངས་པའི་ཟང་ཟིང་གི་འབུལ་བས་ཀྱང་མཉེས་པར་བྱས་སོ།
།ནམ་ཟླ་སྟོན་སེར་དུ་སོང་བ་དང་། རྟོགས་ལྡན་ཕོ་མོ་རྣམས་ནི་ཀླུང་ལ་བབ་ནས་མི་གདའ། ཤིན་ཏུ་དབེན་ལ་ཆོས་འཕེལ་བ་དང་སྐྱིད་དུ་ཚོར་བ་བྱུང་ངོ་། བླ་མས་ངེད་རང་ཡོང་ཁར་རྒྱལ་བ་རྡོ་རྗེ་འཆང་གི་གསེར་སྐུ་གཅིག
།ཆོས་དྲུག་བསྡུས་པའི་གླེགས་བམ་གཅིག །རྗེ་ཡང་དགོན་པའི་དབུ་ལོ། །ཚར་ཆེན་ཆོས་ཀྱི་རྒྱལ་པོའི་ན་བཟའ་སོགས་བྱིན་རྟེན་འགའ་དང་། ཆོས་གོས་ངུར་སྨྲིག་གསར་པ་ཞིག་གནང་།
ད་དུང་སྐྱེས་མཆོག་རིན་པོ་ཆེའི་ཐར་གྲུ་སྐོར་གསུམ་སོགས་ཆོས་འཕྲོ་མང་པོ་གསན་དགོས་པས། སླར་ཅིས་ཀྱང་མཇལ་ལོ་གསུང་། ཐུགས་འཕྲེང་བའི་རྣམ་པ་དང་། ཞལ་ལྟ་མང་པོ་མཛད་པ་ཞིག་ཀྱང་བྱུང་ངོ་།
།བླ་མ་འདི་ནི་ཡུལ་མང་རོང་གི་གྲའི་འཇམ་དཔལ་གླིང་དུ་ལྡོང་གི་རིགས་ལས་མཁས་གྲུབ་རིམ་པ་བྱུང་བའི་བརྒྱུད་དུ་སྐུ་འཁྲུངས། ལྷ་བྲིས་དང་ལྡེར་སྐུ་བཞེང་པ་དང་། ཡིག་རིགས་མང་པོ་མ་བསླབ་པར་མཁྱེན།
རྩིས་དཀར་ནག་དང་། དབྱངས་ཆར་སོགས

རིག་གནས་མང་པོ་ཐུགས་སུ་ཆུད། ཆོས་སྤྱི་དང་། ཁྱད་པར་དཔལ་ལྡན་སྟོད་འབྲུག་གི་སྐོར་དང་། གསང་སྔགས་རྙིང་མའི་ཕྱོགས་ལ་མཁྱེན་པ་རྒྱས་ཤིང་འགྲོ་ཕན་ཆེ། གསུང་ལས་བྱུང་བའི་སློབ་མ་ཡང་དཔའ་བོ་སྤྲུལ་པའི་སྐུ་སོགས་གྲུབ་པའི་སྤྱོད་པ་ཅན་མང་བ་བྱུང་ངོ་།
།ཨེ་མ་ཧོ། དུས་ས་སྐྱོང་ཤིང་མོ་བྱ་ཡི་ལོ། །སྟོན་ལོ་རྒྱགས་ཟླ་བར་འཚོལ་བའི་སྐབས། །གཙང་ཆུ་བོ་པཀྵ་བརྒལ་ནས་ཕྱིན། །ཡུལ་གཡས་རུ་ཤངས་ཀྱི་མདོ་རུ་སླེབས།
།ལྗོངས་དེ་ན་ངོ་མཚར་ཆེ་བ་ནི། །ལྷ་དགེ་བསྣེན་འབའ་རས་ཡོངས་བརྟེན་པའི། །རི་སྤོས་ཀྱི་ངད་ལྡན་ལྷུན་པོའི་མགུལ། །བྲག་དཀར་པོ་སེངྒེའི་གདོང་པ་ཅན། །དགུང་གནམ་ལ་བསྙེགས་ནས་འཕྱོང་འདྲའི་རྩེར།
།ས་པདྨའི་འདབ་མ་གྲོལ་བའི་དབུས། །སྤང་སེར་པོ་གསེར་གྱི་མཎྜལ་སྟེང་། །དཔལ་ཡང་དགོན་རྡོ་རྗེའི་བྲག་གི་རྫོང་། །གནས་དེ་ན་མཚན་ལྡན་ཆོས་ཀྱི་རྗེ། །ཕ་དྲིན་ཅན་ཆོས་དབྱིངས་རྡོ་རྗེ་བཞུགས།
།ཁོང་ཚེ་རབས་ཀྱི་བླ་མ་ཡིན་པར་ངེས། །སྐུ་མཐོང་བ་ཙམ་གྱིས་མོས་གུས་སྐྱེས། །ཆོས་ཟབ་དོན་གསང་བའི་བཀའ་རྒྱ་ཅན། །མི་ཁོ་བོའི་རྣ་བར་བྱ་ཤོར་བྱས། །སྤྲང་འཁོས་མེད་ཀྱི་བཙུན་པ་བློ་གསལ་བདག
།ཕོ་སྐལ་ལྡན་རབ་ཅིག་མ་ལགས་ཏེ། །

རྗེ་བླ་མ་ཐུགས་ཡིད་གཅིག་ཏུ་འདྲེས། །ཁྱུ་སྐལ་མེད་ཁྲོད་ན་ང་ཙམ་མེད། །དེ་ཡ་མཚན་ཆེ་བ་མ་ལགས་སམ། །དེ་ནས་རི་བོ་དེ་ལས་བབས་ནས་འོངས་དུས་རྡོ་རྗེ་གླིང་གི་གཞིས་གཉེར་གྱི་མཐོང་ནས་ཇ་ཞུ་དང་འབུལ་འབྲེལ་བྱས།
ལུ་གུ་གདོང་བླ་བྲང་དུ་ཞག་གཉིས་བསྡད། བཀྲ་ཤིས་ལྷུན་པོར་རྗེ་བླ་མ་ཤར་རྩེ་རྡོ་རྗེ་འཆང་ལ་གྲུབ་རྒྱལ་ལུགས་ཀྱི་ཚེ་དབང་ཞུས། སླར་བཀའ་ཆོས་འགའ་ཞིག་གནངདགོས་པའི་སྙན་གསན་ཕབ།
རི་ཕུག་ཏུ་སླེབས་འཕྲལ་ཉིད་ནས་བུག་སྒོ་འདག་འབྱར་གྱི་མཚམས་དམ་པ་བྱས་ཏེ་ཚེ་དཔག་མེད་ཀྱི་བསྐྱེད་རྫོགས་བསྒོམས་ནས་ཨ་མཱ་ར་འབུམ་ཕྲག་ཉི་ཤུ་བཟླས། དེ་གོང་འཆི་ལྟས་མང་པོ་བྱུང་སྟེ་ད་ལྟའི་བར་ཟམ་ཟ་ཞིང་སྡོད་པ་དེའི་བྱིན་རླབས་ལགས།
རང་ལོ་ཉི་སུ་རྩ་གསུམ་དུ་སླེབས་པ་མི་བཟད་པ་ཞེས་བྱ་བ་མེ་ཕོ་ཁྱིའི་ལོ། ཧོར་ཟླ་ལྔ་པའི་ནང་དུམཚམས་གྲོལ། དེ་ཡང་སྔར་སྐུ་འབུམ་མཐོང་གྲོལ་ཆེན་པོའི་དབུ་གདུགས་ནས་གསེར་ཟངས་ཀྱི་ཟར་ཚགས་ཞིག་ལྷུང་བས་འདི་སྐབས་དབུ་གདུགས་ཚང་མར་ཉམས་གསོ་འབུལ་རྒྱུའི་ཞལ་བཀོད་ནོར་བུ་གྲང་ཁང་ནས་གནང་བ་དང་།
ཞྭ་ལུ་སྤྱི་སོ་ནས་ང་དོན་ཞུ་བར་ཐགབཅད་ཅིང་ངེད་ནས་དགེ་བསྐུལ་གྱི་སྤྲིང་ཡིག་སོགས་ཟིན་བྲིས་བྱས།
དེ་ལ་མཁན་ཐམ་དང་སྤྱི

ཐམ་དམར་ནག་ཟུང་འབྲེལ་རྒྱབ་ནས་འབུལ་སྡུད་པ་བཏང་པས། བཀྲ་ཤིས་ལྷུན་པོར་སྐྱབས་མགོན་རྩེ་ཤོད་ལ་ཆེད་ཀྱི་གསོལ་རས་ཞུ་མཁན་མེད་ཀྱང་། འབྲུ་ཕོན་ཆེན་སྩལ་རྒྱུའི་བཀའ་འཛིན་ཐོན། ཛ་ཡ་པཎྜི་ཏས་རྒྱ་དངུལ་རྟ་རྨིག་མ་གཅིག་གནང་།
གཞན་ཆེ་འབྲིང་ཆུང་གསུམ་གྱིས་ཞལ་འདེབས་གསེར་དངུལ་འབྲུ་ཇ་སོགས་འབུལ་མཁན་མང་དུ་བྱུང་འདུག །རྒྱལ་རྩེ་ཁུལ་ནས་རི་ལྡིང་གྲྭ་ཚང་སྤྱི་སོ་ནས་ཕུལ་བ་དང་། རྒྱ་འོག་ཏུ་གྲྭ་ཚང་རང་གིས་འཐུས་མི་ཕྱིན་ནས་ཞལ་འདེབས་སྡུད་པ་སོགས་ཡོངས་དྲིལ་དངུལ་སྲང་བདུན་ཅུ་སྐོར་དང་།
འབྲུ་ཁལ་ཉིས་བརྒྱ་སྐོར་བྱུང་འདུག །དེ་ནས་སྐུ་འབུམ་ཆེན་མོའི་གསེར་གདུགས་ཚང་མ་གསར་བཟོ་དང་།
གདུགས་འཛིན་ཡང་གསེར་ཟངས་དང་། བུམ་ལྡིར་ངོས་ཀྱི་སྒོ་ཁྱིམ་བཅས་པ་འདི་སྐབས་གསར་དུ་བསྐྲུན། དེ་ལྷག་ལ་མཁན་ཆེན་ཐམས་ཅད་མཁྱེན་པ་གྲགས་པ་རྒྱལ་མཚན་གྱི་ཕྱི་རྟེན་འདི་ཇི་སྐད་དུ་པདྨ་ཐང་ཡིག་ལས།
ཡར་ཀླུངས་མཐིལ་ནས་རྣམ་སྨིན་བསྐྱེད་པའི་རྒྱལ་པོ་འབྱུང་། །ཞེས་དང་། གཏེར་ཁ་གཞན་ནས་ཕྱག་རྡོར་གྱི་སྤྲུལ་པར་ལུང་བསྟན་པའི་སྣེའུ་གདོང་གོང་མ་ཆེན་པོ་དབང་གྲགས་པ་རྒྱལ་མཚན་གྱིས་བཞེངས་པ

བྱང་ཆུབ་མཆོད་རྟེན་གྱི་གསེར་ཟངས་གསར་སྒྲོན་བྱས། ད་དུང་མཆོད་རྟེན་གཅིག་ཙམ་ལ་གདུགས་ཁེབས་པའི་ཟངས་གསེར་འཁྲོལ་འཁྱིལ་ཐོན་པ་ཡོད་ཀྱང་། འདི་སྐབས་མགོ་བྱེད་དུ་བསྐོས་པ་དག་ནི་སྤྱང་ཀི་ལ་ཤ་གཉེར་བཅོལ་བ་དེར་གདའོ།
།འོན་ཀྱང་འདི་ཙམ་མ་ཡོང་བའང་སྡེ་པ་རིན་ཆེན་ཟླ་བ་ཁོང་རང་གི་བྱས་ནས་བྱུང་བ་ཡིན། གཞན་སུས་ཀྱང་ཕོ་སྐྱེས་ནས་བྱུང་བ་མེད་དོ། །ལོ་དེའི་ཧོར་ཟླ་ལྔ་པའི་ཚེས་བཅོ་ལྔ་ལ་སྐུ་ཞང་རིན་པོ་ཆེ་ཡང་སྤྱན་དྲངས།
ངེད་རང་དང་ཆེན་སློབ་སོགས་བླ་མ་ཁྲི་གདན་ས་བ་དྲུག །དབུ་ཆོས་དང་བཅས་པའི་གྲྭ་ས་རགས་བསྡུས་ཚོགས་ནས་ཡོ་ག་རྡོ་རྗེ་དབྱིངས་ཀྱི་རབ་གནས་འབྲིང་པོ་ཁ་སྐོང་གི་རྒྱས་པའི་སྦྱིན་སྲེག་དང་བཅས་པ་བསྒྲུབས་སོ།
།དེ་ནས་ལོ་འགའི་བར་དུ་ལོ་ཕྱུགས་ལེགས་པ་དང་། ལྷག་པར་ལས་ཁྲི་འཛུགས་མཁན་ཞྭ་ལུ་རང་གི་ཤིང་བཟོ་བ་དག་གིས་བྱས་པའི་མྱོང་བ་མེད་པར་མཆོད་རྟེན་ལ་ཤིང་བརྩེགས་མང་པོ་གཡོགས་པའི་ཤིང་ཆ་གྲམ་འགྲིག་གིས་རི་ཕུག་གི་སྐྱེ་ཤིང་ཕལ་ཆེར་གཅོད་དུས་མ་ཡིན་པ་ལ་གཅོད་དགོས་བྱུང་རུང་།
ལོ་དེ་ལ་མ་སྐྱེས་པ་གཅིག་ཀྱང་མེད་པར་ཇེ་འཕེལ་དུ་སོང་ནས་སྐྱེས་སོ།
།ལར་ཞྭ་ལུ་བ་རྣམས་ཀྱི་བདེ་སྐྱིད་ཀྱི་རྩ་བ་སྐུ་འབུམ་འདི་ལ་ཐུག་འདུག་གོ །

དད་པའི་འཛིན་མར་ལྷག་བསམ་མཐའ་དག་གཟུགས་ཅནསྡོང་བུ་འཁྲུངས། །ཕུན་ཚོགས་འབྱོར་པའི་ཡལ་འཕྲེང་རྒྱས་པའི་རྩེར། །གཏོང་བའི་དྲི་བསུང་འཐུལ་བའི་མེ་ཏོག་གིས། །རྒྱལ་བའི་མཆོད་རྟེན་ཆེ་ལ་སྲིད་ཞུ་སྤེལ།
།གང་ཚེ་རབ་བཏགསདད་ལྡན་ཡངས་པའི་སྦྱིན་པོའི་ཚོགས། །ལེགས་བྱས་མདུན་སར་གོམ་སྟབས་བྲེལ་བ་ཡི། །གསེར་ལྡན་མ་ཡང་བཟོད་མིན་དད་ཚུལ་གྱིས། །དབྱར་གྱི་འཇོ་སྒེག་ཅི་ཡང་འཛིན་པ་སྙམ། བསོད་ཤིས་བརྗོད་རྒྱནནམས་དཀར་པོའི་སྣང་བས་འགྲོ་བ་ཀུན།
།སྐྱེ་རྒ་ན་འཆིའི་འཛིན་འཁྲིས་གང་མཚོ་ལས། །ཕ་མཐར་ཕྱིན་པ་བདེ་ཆེན་ཆོས་ཀྱི་སྐུ། །དག་པ་གཉིས་དང་ལྡན་པས་སྲུང་གྱུར་ཅིག །དབྱར་ཞུགས་མཚམས་ལ་བསྡད་ནས་འདོད་ལྷ་འགའི་བསྙེན་པ་བྱས།
ཧོར་ཟླ་བརྒྱད་པའི་ཚེས་གསུམ་ལ་མཚམས་གྲོལ་ནས་བཀྲ་ཤིས་ལྷུན་པོར་རྗེ་བཙུན་དམ་པ་བློ་བཟང་ཡོན་ཏན་ལས་དཔལ་འཁོར་ལོ་བདེ་མཆོག ལཱུ་ཨི་པའི་དབང་བཀའ། བདེ་མཆོག་བོང་ཞལ་ཅན་གྱི་དབང་བཀའ།
དྲིལ་བུ་ལྷ་ལྷའི་དབང་བཀའ། རྣམ་སྣང་མངོན་བྱང་གི་དབང་བཀའ། སྟག་ཕུ་སྤྲུལ་སྐུའི་ཡིག་ཆའི་སྟེང་ནས་དཔལ་ས་སྐྱའི་གསེར་ཆོས་བཅུ་གསུམ་གྱི་རྗེས་གནང་སོགས་ཞུས་སོ།
།ཡོངས་ཀྱི་དགེ་བའི་བཤེས་གཉེན

ངག་དབང་བརྩོན་འགྲུས་དང་། དཀའ་ཆེན་བློ་བཟང་ལེགས་བཤད་ཀྱི་ཞབས་དྲུང་དུ་ལུང་ཁ་ཤས་ཞུས། སྔར་རང་གི་སྨན་བསླབ་པའི་སློབ་དཔོན་སྨན་ཐང་བྲང་ཁང་པ་བགྲེས་གཞོན་གཉིས་ལ་རྒྱུད་བཞིའི་ལུང་སོགས་ངེད་རང་གིས་ཕུལ།
ཛ་ཡ་པཎྜི་ཏའི་ཕྱག་མཛོད་དེ་ལ་ཡང་དར་མོ་བཀའ་རྒྱ་མའི་ལུང་བྱས། སླར་ཧོར་ཟླ་དགུ་པའི་ཉེར་ལྔ་ལ་རི་ཕུག་ཏུ་མཚམས་བཅད་ནས་དཔལ་འཁོར་ལོ་སྡོམ་པ་ལཱུ་ཨི་པའི་ལུགས་ཀྱི་བསྙེན་ཆེན་ཁ་སྐོང་སྦྱིན་སྲེག་དང་བཅས་པ་བསྒྲུབས།
དེ་གྲོལ་བ་དང་རི་ཕུག་ནས་བཏེག །གཡང་ཆོས་པདྨ་ལྷུན་སྡིངས་ཀྱི་དགའ་ཚལ་དུ་རྗེ་བླ་མ་གར་དབང་ཡེ་ཤེས་མཆོག་གྲུབ་མཉེས་པར་བྱས་ནས་གྲུབ་ཆེན་མ་ཧཱ་གུ་ཎའི་དགོངས་གཏེར་བྱིན་རླབས་བླ་སྒྲུབ་ཀྱི་དབང་ལུང་ཚང་མ་ཞུ་བ་ལ་ཞག་འགའ་བསྡད།
སྔར་བླ་མ་སྨན་ཁང་པ་ལས་དངུལ་ཆུའི་བླ་མ་ཆོས་བཟང་རིན་པོ་ཆེའི་སྙན་པ་ཐོས་ནས་དེ་གོང་གསུང་ཆོས་ཞུ་རྒྱུའི་ཡི་གེ་ཕུལ་བ་ལ་ནི་ཞལ་ཤེས་ཏིག་པོ་མ་བྱུང་རུང་།
འདི་སྐབས་དེ་ཁོ་ན་མཇལ་བར་འདོད་ནས་དོན་གྲུབ་ལ་ཁྲེས་པོ་བསྐུར་ཏེ་རྐང་འགྲོས་ཀྱིས་གཡང་ཆོས་ནས་ཕྱིན་པས་རླུང་པོ་ཆེས་ནས་ས་ཁུད་དུ་ལུས། སང་ཉིན་ནམ་ཤར་ལ་ཕྱིན་ནས་རྟ་ནག་གི་ཕུ་ཅུ་དེ་དང་འཕྲད།
འཁྱག་ལིང་ཆེན་པོ་སྒོ

ཙམ་གྱིས་བར་གདོང་བཅོག་པ་འདྲ་བ་བྱུང་ཡང་གཞོན་ནུ་ནོར་བཟང་སོགས་ཀྱི་དཀའ་སྤྱད་དྲན་ནས་དགའ་བ་བསྒོམས་ཤིང་བརྒལ་ནས་ཕྱིན། རྒྱུག་མ་བྱ་བ་དེར་ཞག་གཅིག་བསྡད་ནས་ཐོ་རངས་སྔ་བར་ཕྱིན་པས་མཁར་རུ་ལམ་བྱང་དུ་ཤར་སྐྱ་བ་ཙམ་ལ་སླེབས་སོ།
།དེ་ནས་དངུལ་ཆུའི་རི་ཁྲོད་དུ་གུང་ཚིགས་ཀྱི་གོང་དུ་འབྱོར་ཏེ་རྗེ་བཙུན་དྷ་རྨའི་མཚན་ཅན་གྱི་ཞལ་མཇལ་བས་སྔར་ནས་འདྲིས་པ་ལྟར་མཉེས་མཉེས་མཛད་པ་ཞིག་བྱུང་།
བཀའ་ཆོས་ཀྱི་སྙན་གསན་ཕབ་པས་སྔོན་ལ་སྒྲ་དབྱངས་ཅན་མའི་མཚམས་སྦྱོར་སོགས་ཀྱི་རི་མོ་འབུལ་ལོ་གསུངས། དེ་ནས་རི་བོ་གྲུ་འཛིན་གྱིས་བླ་མ་རིན་པོ་ཆེ་བློ་བཟང་ཚེ་རིང་དང་མཉམ་དུ་སྒྲའི་མཚམས་སྦྱོར་སོགས་འཁྲིད་ཅིང་།
སྙན་དངགས་མེ་མོང་གི་ལེའུ་བར་པ་ནས་རྩོམ་རྒྱུགས་ཀྱང་ཕུལ། འདི་སྐབས་ཟླ་བོ་ཡང་སློག་ནས་དངུལ་ཆུར་སྤྱིལ་བུ་ཞིག་གཡར་ཏེ་རང་ཉིད་གཅིག་པུར་བསྡད། བར་སྐབས་སུ་བླ་མ་སྐུ་ཁམས་མ་བདེ་བ་དང་རང་གི་ཉེ་གནས་བསྐོར་གཡེང་ལ་ཡོངས་པ་འཛོམ་བྱུང་པས་འཇད་ཀྱི་གནས་རྣམས་ཀྱང་མཇལ་བར་ཕྱིན་ནོ།
།བཞད་ལྗོངས་དངུལ་ཆུའི་རི་ལ་བླ་མ་རྗེའི། །ཞབས་སེན་གཙུག་གི་ནོར་བུས་གུས་བསྟེན་ནས།
།བརྡ་སྤྲོད་སྙན་དངགས་ལ་སོགས་རིགས་གནས

དང་། །ཟབ་རྒྱས་ཆོས་ཀྱི་གནད་ལ་སྒྲོ་འདོགས་བཅད། །དཔལ་སྡིངས་དགོན་པར་གསང་བའི་བདག་པོ་མཇལ། །བགེགས་དང་བར་ཆད་ཞི་བའི་སྨོན་ལམ་བཏབ། །སྟེང་ཀའི་གནས་སུ་སྦར་མོ་ཡུལ་ཙམ་བྱས། །གྲྭ་ཚང་ཆེན་མོར་ཆང་གི་དུས་སྟོན་མཇལ།
།ཡངས་པ་ཅན་དུ་རྟེན་བཤད་ཅལ་ཅོལ་ཉན། །ཆོས་སྒོའི་ཡི་དམ་མཐོང་བས་དགའ་བ་སྐྱེས། །དགེ་འཕེལ་གཤིན་ཆོག་འབྲུག་ལྟར་ལྡིར་བ་ལ། །མ་དད་སྒྲོ་བསྐུར་སྤངས་ནས་ལྟད་མོ་བྱས། །དེ་ནས་རང་ལོ་ཉེར་བཞི་པའི་ཐོག་ཐམས་ཅད་འདུལ་དུ་གྲགས་པ་མེ་མོ་ཕག་གི་ལོའི་ཧོར་ཟླ་བཞི་པའི་སྒང་ཙམ་དུ་སླེབས་པ་དང་།
རང་གི་ཟླ་བོ་ཡང་འབོད་པར་སླེབས་བྱུང་སྟེ་འདོད་ཆོས་ཀྱང་རགས་རིམ་ཐོབ་ཚར་བས་ཚོགས་འཁོར་དང་བསྒྲགས་པའི་མཎྜལ་རྟེན་གསུམ་ཚང་བའི་ཆོས་ཡོན་ཕུལ།
ཡར་ལམ་ཕུན་ཚོགས་གླིང་དང་ཇོ་ནང་དུ་གནས་འབྲེལ་བྱས་ནས་ཞག་ཤས་བསྡད། མར་འོང་དུས་བྱ་གཤོང་མཇལ་བར་འདོད་ཀྱང་ལམ་ནོར་ནས་བོ་དོང་ཨེར་སླེབས།
ཀུན་མཁྱེན་ཕྱོགས་ལས་རྣམ་རྒྱལ་གྱི་སྐུ་འདྲ་དུ་སྐུ་མ་མཇལ། ཕྱག་མཆོད་མི་འདུག་པས་ཡི་དམ་དགའ་ཙམ་ཞིག་བྱུང་། སྒེར་གཞིས་དཔལ་སྡིངས་སུ་ཞག་གཅིག་བསྡད་ནས་སང་ཉིན་རྟ་ཞིང་བཏང་བྱུང་བ་དེ་ནི་ཡུན་རིང་མོ་ནས་སྨྱུང་བར་གནས་པའི

བསླབ་བྱ་བླངས་པ། ལུས་དཀའ་ཐུབ་ཀྱི་བརྡུངས་པས་རྟ་ཁྱུའི་ནང་དུ་ཕོ་རོག་དཀར་པོར་བྱས་ནས་འདུག་པ་སུ་ལ་ཡང་མ་མཁོ་བ་ཞིག་སྟེ། ངེད་ཀྱི་ལུས་པོ་འདེགས་ཐུབ་པ་ལྟ་ཅི་སྨོས་ཏེ། ཁོ་རང་འགྲོ་མ་ཐུབ་པར་གངས་ཅན་ཆོས་འཕེལ་གྱི་ཐད་ཀ་དེར་འགྱེལ་ནས་འཆི་ལ་ཁད་པ་བྱུང་།
རྩྭ་སྔོན་པོ་བཏོག་ནས་གསོལ་མཆོད་ཅིག་བྱས་པས་མ་ཤི་ཙམ་བྱུང་ནས་ཕྱིར་ཕེབས་རྫོང་ཞུས། ང་རང་རྐང་འགྲོས་ཀྱིས་དལ་བུས་རང་གནས་སུ་འོངས་ནས་དུས་མཆོད་ཆེན་མོ་སྲང་ཇ་གཉིས་སྦྱོར་འབུལ་བྱས།
ལོ་དེའི་ཧོར་ཟླ་ལྔ་པའི་ཚེས་འགོ་ནས་བརྩམས་ཏེ་དྲུང་རམ་པ་བློ་བཟང་སོགས་ཕྱོགས་ནས་ཡོང་བ་དང་རང་རེའི་གྲྭ་རྒྱུན་བཅས་པ་ཁ་ཤས་ལ་བུ་སྟོན་ཐམས་ཅད་མཁྱེན་པའི་བཀའ་འབུམ་གྱི་ལུང་བཏང་།
ཆོས་ཉན་པ་རྣམས་ལ་སྡེ་པ་རིན་ཆེན་ཟླ་བས་སྟོན་མོ་ཉིན་ག་ང་གཅིག་དང་། དངུལ་ཊི་ཀ་རེ་དང་ཁ་བཏགས་དྲི་མེད་རེ་གནང་། ཞ་ལུ་སྤྱི་སོ་ཆེན་པོས་ཀྱང་ཇ་མར་སོགས་ཀྱི་ཟུར་ཆས་དང་།
རང་རེས་ཀྱང་སྟོན་མོ་བྱས་ཏེ་ཟླ་བ་ལྷག་ཙམ་གྱིས་བར་དུ་ཆོས་ཉན་པ་རྣམས་ཚོགས་སྒྲུབ་མཆོད་ལས་ཀྱང་བསྙེན་བཀུར་ལྷག་པ་བྱུང་ངོ་། །དེ་གྲོལ་པ་དང་རི་ཁྲོད་བྱམས་པ་གླིང་དུ་རབ་བྱུང་མ་རྣམས་དང་།
ཐེག་ཆེན་གླིང་གི་དགེ་སློང

དྲིལ་བ་ལ་བཅུ་གཅིག་ཞལ་དཔལ་མོ་ལུགས་ལྷ་ལྔའི་དབང་དང་། ཞ་ཆོང་ཁྱུང་རྩེ་སོགས་ཀྱི་ཕོ་མོ་མང་བ་དང་བཅས་པ་ཐུན་མོང་དུ་གྲུབ་རྒྱལ་ལུགས་ཀྱི་ཚེ་བཀའ་བྱས། དེ་སྐབས་ནོར་རྒྱས་ནང་བའི་ཡུམ་སྲས་ཀྱང་ཆོས་གསན་པར་ཕེབས་ཏེ་སྲས་ཞབས་སྡོད་པ་དཔལ་ལྡན་དབང་པོ་འདི་ལོ་དྲུག་ཏུ་སླེབས་པའི་བུ་ཆུང་ཞིག་ཡོད།
སྒྲུབ་སྡེ་གོང་འོག་གཉིས་ལ་རང་རེས་མང་འགྱེད་མཚོན་ཙམ་ཡང་བཏང་། དབྱར་མཐོང་ལ་མན་ཁང་སྤེལ་དུ་ཕྱིན་ནས་འདི་ལོ་གཡའ་ཟངས་སྨན་གྱི་རྩེ་མོར་ཡང་ཕྱིན།
ཧོར་ཟླ་བརྒྱད་པ་ལ་མཚམས་ལ་ཞུགས་ཏེ་ཧེ་རུ་ཀའི་ཡི་གེ་བརྒྱད་པའི་བསྙེན་པ་བྱས། རང་ལོ་ཉི་ཤུ་རྩ་ལྔར་སླེབས་པ་ཀུན་འཛིན་ཞེས་པས་ཕོ་བྱི་བའི་ལོ་ཤར་བ་དང་།
ངེད་རང་གིས་མཁན་སློབ་སྦྲགས་མ་བྱས་ཏེ་རིན་ཆེན་བསྟན་འཛིན། རིན་ཆེན་ལྷུན་གྲུབ་རིན་ཆེན་རྣམ་རྒྱལ་ཏེ་བསྒྲུབ་བྱ་གསུམ་ཚན་གཅིག་བསྙེན་རྫོགས་སུ་བསྒྲུབས། དེ་ཡང་འདུལ་བ་ལས་ནི་བསྙེན་རྫོགས་ཀྱི་མཁན་པོ་བྱེད་པ་ལ་མཁན་པོ་རང་ཉིད་བསྙེན་རྫོགས་བྱས་ནས་ལོ་བཅུ་ལོན་བཤད་པས་ངེད་ཀྱི་འདི་སྐབས་ལོ་ལྔ་ལས་མ་ལོན།
རྒྱ་གར་གྱི་ལོ་ཚིགས་དེ་ཉིད་མ་ལྡོག་ཐེང་རེ་ལ་ལོ་རེར་བཞག་པས་བོད་ཀྱི་ཕྱེད་ལོ་བྱས་པ་མང་བས་འདི་དུས་ཕྱེད་ལོར་བཞག་པའི་ལོ

བཅུ་ལ་ངོས་བཟུང་བ་ཡིན་རུང་། རྗེས་སུ་བསམ་མནོ་བསྐྱར་མ་བཏང་བས་བསྒྲུབ་བྱའི་ལོ་ཉི་ཤུ་མང་ལ་བཤོལ་དང་བཅས་པ་སོགས་ཀྱི་ཟེར་བས་ཚིག་གི་ཤུགས་ལས་ཕྱེད་ལོ་མ་ཡིན་འདུག །ཐལ་ཆ་ཆེ་སྙམ་ནས་འདུལ་འཛིན་ཆེན་པོ་དྷརྨཱའི་མཚན་ཅན་ལ་དྲི་བའི་ཡི་གེ་ཕུལ་བས།
ལན་དུ་འདུལ་བ་ནས་བཤད་པ་དེ་སྤྱིར་བཏང་ལ་དགོངས་པ་ཡིན། དམིགས་བསལ་གནས་བླ་མ་ལ་བརྟེན་ནས་ལོ་ལྔ་ནས་མཁན་པོ་བྱས་ཆོག་པར་གསུངས་པས་ཁྱེད་ཀྱི་འདུལ་བའི་མཁཉ་པོ་མཛད་པ་བཀའ་དྲིན་ཆེ་ཞེས་ལེགས་སོའི་ཁ་བཏགས་དང་བཅས་པ་ཡང་གནང་བྱུང་ངོ་།
།ཟླ་བ་གཉིས་པའི་ནང་དུ་འདི་ལོ་ངེད་རང་སྐག་ཐོག་ཏུ་སོང་བས། རི་ཕུག་གདན་ས་བ་སྐལ་བཟང་དོན་གྲུབ་དང་།
མཐིལ་ཆེན་པོ་ཆོས་རྗེ་རིན་ཆེན་ཚོགས་འཕེལ་གཉིས་མཚམས་འོག་ཏུ་ཕེབས་ནས་ཞྭ་ལུ་སྤྱི་སོ་ཆེན་པོའི་རིང་འཚེའི་རྟེན་འབྱུང་མཎྜལ་རྟེན་གསུམ་དང་འབྲེལ་བའི་སློབ་དཔོན་རྣམ་གཉིས་ཀྱིས་མཎྜལ་གྱི་མཚམས་སྦྱོར་བཤད་པ་དང་གསོལ་འདེབས་པར་མཛད་སོང་།
ངེད་རང་ནི་སྔར་གྱི་མཚམས་ཀྱི་འཕྲོ་བྱས་ནས་ཐུགས་རྗེ་ཆེན་པོ་འཁོར་བ་དང་སྤྲུག་དང་། པདྨ་དབང་ཆེན་ཡང་གསང་ཁྲོས་པའི་བསྙེན་པ་བྱས། ནུབ་གཅིག་རྨི་ལམ

དུ་། རི་ཕུག་གི་འདུ་ཁང་བྱང་གི་མདེའི་མ་ཎིའི་ཁྲིས་ཀྱི་ཉི་མ་དེ་ལ་ཐུགས་སྲས་ལོ་ཙཱ་བ་སྐུ་ཕྱམ་དམར་པོ་བཞེས་སྙེལ་འབོལ་དང་བཅས་པའི་གདན་ལ་བཞུགས་འདུག་ངེད་རང་སྐུ་གཉེར་གྱི་གསོལ་ཐབས་བྱང་མ་དེ་ནས་གསོལ་ཇ་ཞུ་གིན་ཡོད་པའི་སེམས་ལ་ཐུགས་སྲས་རྗེ་འདི་བུ་སྟོན་རིན་པོ་ཆེའི་ཆོས་ཀྱི་བདག་པོ་ཁྱད་པར་སྒྲ་ལ་མཁས་པའུ་བུ་ཆེན་ཡིན།
འདིའི་ཞབས་ཕྱི་ཞུ་རྒྱུ་ཡོད་དུས་སློབ་གཉེར་མ་བྱས་ན་ད་བཟོད་འགྱོད་འོང་སྙམ་སྟེ།
བདག་སྒྲའི་སློབ་གཉེར་ཞིག་བྱེད་དགོས་པ་འདྲ་ལགས་ཞུས་པས། དེ་ཀ་བྱས་པས་ཡོང་། སྒྲ་ཀ་ལཱ་པའི་མདོའི་རྩ་བ་དེ་ཁྱེར་ཤོག་གསུངས། སྒྲུབ་ཁང་ནས་དཔེ་ཆ་ལེན་པར་འོངས་པས་འཇའ་འོད་འབུམ་པའི་ཐད་ཙམ་དུ་གཉིད་སད་ནས་སེམས་ཐེ་བདེ་བ་ཞིག་བྱུང་།
ཡང་ནུབ་གཅིག་ནམ་མཁའ་ལ་འཕུར་བ་རྨི་ལམ་ཡིན་པས་ཤེས་ནས་ད་རྨི་ལམ་བཟུངས་ནས་ལྷོ་ཕྱོགས་དཔལ་ལྡན་འབྲས་སྤུངས་ཀྱི་མཆོད་རྟེན་བལྟ་དགོས་སྙམ་སྔར་བཞིན་འཕུར་བས་ལུང་པ་ཆེན་པོ་ཆུ་མང་པོ་གཡས་གཡོན་རྣམས་སུ་ཡོད་པ་ཞིག་གི་དཀིལ་ན་བྲག་རྩེ་མོ་བསྙུང་བ་གནམ་ལ་སྣེག་པ་འདྲ་བ་ཞིག་འདུག་པ་བྲག་དེ་ལ་མགོ་ཐུག་ལ་ཁད་པ་བྱུང་བས་རྨ་བཟོས་ཀྱི་དོགས་པས་གཉིད་སད་དོ།
།ནམ་ཟླ་སྟོན་སེར་དུ

སླེབས་པ་དང་རི་ཕུག་ནས་བཏེག །ཁྲོ་ཕུར་རྒྱལ་བ་བྱམས་པ་མགོན་པོ་ལ་མཆོད་འབུལ་སྨོན་ལམ་ཡིད་ཆེས་བཏབ། རོང་མཚོ་བསྐོར་བའི་ས་བསྟོད་ལྷོ་པའི་རྗེ་བཙུན་མས་རོང་མཚོ་དགོན་པར་བོས་ནས་ཞག་གཅིག་བསྡད།
དེ་ནས་དངུལ་ཆུར་རྗེ་བླ་མ་དྷརྨཱའི་མཚན་ཅན་མཇལ་ཞིང་དེར་རྒྱང་ཙམ་བསྡད་ནས་སྡེབས་སྦྱོར་རིན་ཆེན་འབྱུང་གནས་ཀྱི་ངོ་མཚར་རྟོགས་བྱེད་ཀྱི་རི་མོ་དང་། བྱེད་གྲུབ་ལྔ་བསྡུས་སྒྲ་གཅན་དང་བཅས་པའི་རི་མོ་བསླབ།
སྨན་གྱི་རྩ་རྒྱུད་སྡོང་འགྲེལ་ལ་ཡང་མཛུབ་འཁྲིས་ཞུས། རྗེ་ཉིད་ཀྱིས་བརྩམས་ཆོས་པར་ལ་འཁོད་ཟིན་པ་ཕལ་ཆེར་གྱི་ལུང་དང་༸རྒྱལ་བ་བསྐལ་བཟང་རྒྱ་མཚོའི་གསང་བ་འདུས་པའི་བསྐྱེད་རིམ་ལ་ལུང་གནང་བ་འཁྲིད་དུ་དམིགས་ནས་གསན་པས་ཁྱབ་གསུང་།
དངུལ་ཆུ་དང་། གྲུ་འཛིན་རི་ཁྲོད་ཀྱི་དགེ་སློང་རྣམས་ལ་མང་འགྱེད་མཚོན་ཙམ་དང་པདྨ་ཆོས་སྡིངས་པར་མང་ཇ་གཅིག་ཞུས། མར་ལམ་གཞུང་ཀོ་བྱས་ནས་འོང་རྩིས་ལ་སྟབས་མ་འགྲིག་པར་རྐང་འགྲོས་ཀྱིས་ཡོངས་དགོས་པ་བྱུང་།
རང་གནས་སུ་སླེབས་ནས་དོན་གཉེར་ཅན་ཁ་གཅིག་ལ་བཅུ་གཅིག་ཞལ་གྱི་དབང་ཞིག་བྱས། རང་ལོ་ཉེར་དྲུག་པ་འགལ་བ་ཞེས་པ་ས་མོ་གླང་གི་ལོ་སྔར་ནས་མིག་གི་དབང་པོ་མི་དྭངས་པས་དེ་ལ་ཕན་ཕྱིར་བྱང་གཏེར

སྤྱན་རས་གཟིགས་མིག་འབྱེད་ཀྱི་བསྙེན་པ་བསྐྱལ། རྩེ་མོ་སྒྲུབ་མཆོད་ཉིན་གང་གཅིག་གི་གཏོང་ཐེབས་སུ་དངུལ་སྲང་སུམ་ཅུ་ཐམ་པ་དང་སྲང་ཇ་གཅིག་སྦྱོར་འཇགས་བྱས་པ་ད་ལྟ་ཡོད། རི་ཕུག་བླ་མ་ཆོས་རྗེ་ཡེ་ཤེས་བསམ་གྲུབ་དང་།
དགེ་སློང་བློ་གསལ་ཡེ་ཤེས་སོགས་ལ་བདེ་མཆོག་དྲིལ་བུ་རྡུལ་མཚོན་ལྷ་ལྔའི་དབང་སོགས་ཆོས་ཐན་ཐུན་བཤད་དོ། །ཨ་ཧོ། རྒྱལ་ཁམས་འགྲིམས་ནས་བླ་མ་འཚོལ་བ་བདག །རྨིག་རྒྱུའི་ཆུ་ལ་སྙེག་པའི་རི་དྭགས་མིན།
གདོད་ནས་སེམས་ལ་བཞུགས་པའི་གཅོང་ནད་གང་། །གཏིང་ནས་འདོན་པའི་སྨན་པ་འཚོལ་མཁན་ལགས། །ཕལ་ཆེར་རི་ལ་གཅིག་པུར་འཁྱམས་པ་བདག །ཉི་ཤར་ཚང་དུ་བྲོས་པའི་འུག་པ་མིན། །སྤངས་ཀྱང་ལྡང་པས་རྣམ་གཡེང་རླུང་འཚུབ་ཀྱིས།
།དད་པའི་སྒྲོན་མེ་གནལ་དོགས་ཡིབ་མཁན་ལགས། །འགའ་ལ་ཆོས་བཤད་ཐན་ཐུན་བྱེད་པ་བདག །ནམ་ཟླས་སྐྱོ་བས་ཅོ་ཀའི་གྲེ་འགྱུར་མིན། །ཐུབ་པ་ཆེན་པོའི་ལུང་རྟོགས་ཆོས་ཚུལ་དེ།
།དེང་དུས་ཆེས་ཆེར་ཉམས་པས་སྨྲེ་ངག་ལགས། །ཀྱེ་ཧོ་རྗེ་བཙུན་ཆོས་རྗེའི་བཀའ་དྲིན་གྱིས། །ཆོས་བརྒྱད་ཚེ་འདིའི་སྣང་ཤས་ཅུང་ཟད་ནུབ། །བདག་ལ་གཞན་དགའི་ཡོན་ཏན་ཅི་ཡང་མེད།
།སྤྱོད་ཚུལ་ངན་ཀྱང་ཀུ་རེ་ཞུས་པ་ལགས། །དེ་ནས་ད་ལྟ་རི་ཕུག་གི་ཁྲི་ཟེར་རིན་ཆེན་བློ

བཟང་མཁྱེན་རབ་འདི། །ངེད་ཀྱི་བླ་མ་སྨན་ཁང་པའི་སྐྱེ་བ་ཡིན་པའི་གླེང་བརྗོད་ལ་བརྟེན། ༸སྐྱབས་མགོན་པཎ་ཆེན་རིན་པོ་ཆེའི་གསུང་བརྟག་གནང་བ་ལ་ཡང་བབས་ཏེ་བྱིས་པ་ལོ་དྲུག་ཏུ་སླེབས་པ་དང་ངེད་རང་གི་ཟླ་ལ་བསྡད།
འདི་ལོ་བཅོ་ལྔ་ཚེས་གཉིས་ཀྱི་སྒྲུབ་མཆོད་ལ་ཚོགས་ཀྱི་སྒྲིགས་ལ་བཅུག །མང་ཇ། རྣམ་གཞག་སྲང་ཇ་གཅིག་གི་སྦྱོར་འཇགས་དང་ཆོས་སྤྱོད་རགས་བསྡུས་ཀྱི་རྒྱུགས་སྤྲོད་རྒྱུ་ཡོད་པ་བྱས་སོ།
།བར་སྐབས་སུ་ལྔ་བསྔུས་ཀྱི་རི་མོ་བྱས་ཏེ་འདི་ནས་ལོ་འགའ་རེའི་ལག་འཛིན་གྱི་ལེའུ་ཐོ་ཚང་མ་འདོན་ཐུབ་པ་བྱུང་རུང་། བར་སྐབས་ནས་ལག་ལེན་བྱ་རྒྱུ་མ་བྱུང་ངོ་། །རང་ལོ་ཉེར་བདུན་པ་རྣམ་འགྱུར་ཞེས་པ་ལྕགས་ཕོ་སྟག་གི་ལོ་གསར་པ་དང་སྡེབ་རིན་ཆེན་ཟླ་བས་ངེད་རང་གི་བརྟན་བཞུགས་ཚིགས་བཅད་འགའ་དགོས་གསུང་པའི་འཕྲིན་ཤོག་བྱུང་སྟེ།
ཕུན་ཚོགས་བདེ་ལྡན་མ་འདི་འཕྲལ་དུ་བརྩམས་ནས་ཕུལ།
ཧོར་ཟླ་དང་པོའི་ཚེས་བཅོ་ལྔ་ལ་དོན་ཞགས་སྒྲུབ་མཆོད་ཉིན་གང་དང་བཅས་པའི་ཞབས་ཏོག་ཡོན་ཟབ་པ་དང་བཅས་ཏེ་ཞྭ་ལུ་འདུས་སྡེའི་ཚིགས་འདོན་དུ་འཛུགས་པ་གནང་། སྡེ་པ་རང་སྐུ་གཟུགས་གཅོང་ངེ་ལས་མེད་ཀྱང་དེ་ཉིན་ཚོགས་སུ་སྤོས་བསྐོར་མཛད་པར་ན་བཟའ་མཆོར་བཞེས་ནས

ཕེབས་འདུག །ལོ་འདི་ལ་ཕྱག་རྡོར་གོས་སྔོན་དང་འབྱུང་འདུལ་སོགས་ཀྱི་བསྙེན་པ་བྱས། ནག་པ་ཟླ་བ་ལ་གྲངས་’ཆེན་པོགྲྭ་ཚང་དུ་དུས་འཁོར་གྱི་ཚོགས་འཁོར་གཏོང་རྒྱུའི་ཐེབས་སུ་དངུལ་སྲང་དྲུག་སྦྱར། དར་གོས་ཆེན་ཤམ་བརྩེགས་ཀྱི་གདུགས་ལེགས་པ་ཞིག་གསར་བཟོ་བྱས་ནས་དཀྱིལ་འཁོར་ལ་ཕུལ།
རྟ་ནག་རིན་ཆེན་རྩེའི་སྡེ་པ་ཞབས་དྲུང་བློ་བཟང་སྐལ་བཟང་ལ་སྤུ་ནག་དང་། གཞི་ཀ་རྩེ་དར་རྒྱས་སྦག་རྭ་བ་ལ་རས་ཟམ་གྱི་དགེ་བསྐུལ་བྱས་ཏེ།
༸སྐྱབས་མགོན་པཎ་ཆེན་རིན་པོ་ཆེའི་དགུང་ལོ་ཞེ་དགུའི་སྐག་ཏུ་ཕེབས་པའི་ཞབས་བརྟན་དུ་དམིགས་དུས་མཆོད་ཆེན་མོ་ལ་རི་ཕུག་འདུ་ཁང་ལྷོ་བྱང་གི་ཐུགས་དང་རྒྱལ་མཚན་ཚང་མ་གསར་སྤོས་ཐུབ་པར་བྱས།
འདི་སྐབས་གནའ་སད་ལུང་གི་བཙུན་ཆུང་རིན་ཆེན་ཆོས་ལེགས་ཀྱིས་དུས་འཁོར་བསྡུས་བརྒྱུད་ལེའུ་ལྔ་པ་བློ་འཛིན་བྱས་ནས་ངེད་ལ་རྒྱུགས་ཕུད་དང་བཅས་ཚོགས་སུ་བླ་ཆེན་བཞེངས།
སྨོན་ཚིག་གསར་རྩོམ་དགོས་ཞེས་བསྐུལ་ནས་མིང་བློ་གསལ་མི་ཕམ་ཞེས་པའང་བཏགས་པ་ད་ལྟ་དགེ་སླེང་བླ་ཆེན་ཟེར་བ་འདི་ཡིན་ནོ། །དར་རྒྱས་སྦག་རྭ་བའི་ཚོང་དཔོན་གཡུལ་རྒྱལ་ནོར་བུ་ཁོང་རང་འོངས་ཏེ་བུ་སྟོན་ཐམས་ཅད་མཁྱེན་པའི་སྐུ་འདྲ་རིན་པོ་ཆེར་སྐུ་བེར་དང་དབུ་ཞྭ་གསར་པ་ཕུལ།
ཚོགས་སུ་མང་ཇ་བསྐོལ། ངེད་ལ་ཚེ་དབང་ཞུས་སོང

རང་རེའི་སྐུ་སྐྱེ་སོགས་བཙུན་ཆུང་ཁ་ཤས་དང་བྱམས་པ་གླིང་གི་བཙུན་མ་གསང་པ་འགའ་རབ་བྱུང་དུ་བསྒྲུབས། དབྱར་ཞུགས་རི་ཁྲོད་བྱམས་པ་གླིང་དུ་ཕྱིན་ནས་བདེ་མཆོག་ལཱུ་ཡི་པའི་སྒོ་ནས་ལས་ཐམས་ཅད་པའི་སྦྱིན་སྲེག་རྒྱས་པར་བྱས་ཤིང་གྲྭ་བཙུན་རྣམས་ལ་ཆོས་ཕྲན་བུ་བཤད།
སླར་རི་ཕུག་ཏུ་གྲངས་ཆེ་བླ་མ་ཕུན་ཚོགས་ཆོས་འཕེལ་དང་། བླ་ཆེན་བློ་གསལ་མི་ཕམ་ལ་བསྙེན་རྫོགས་བྱས། རང་ལོ་ཉེར་བརྒྱད་པ་བོང་བུ་ཞེས་པ་ལྕགས་མོ་ཡོས་ཀྱི་ལོ་རྡོ་རྗེ་རྣམ་འཇོམས་དང་གཤེད་དམར་ལྷ་ལྔའི་བསྙེན་པ་བཏང་།
རྗེ་བླ་མ་དགེ་སློང་ཨ་ཝ་དྷ་ཏཱཾ་པ་ཆེན་པོ་རི་ཕུག་ཏུ་ཕེབས་ཏེ་ཕྱག་ན་རྡོ་རྗེ་འཁོར་ལོ་ཆེན་པོ་ལྷ་བཅོ་བརྒྱད་ཀྱི་དབང་དང་གསང་སྔགས་ལམ་རིམ་སོགས་གསུང་ཆོས་ཁ་ཤས་ཞུས་ཤིང་ཐོབ།
ཕར་ནཱ་རོ་མཁའ་སྤྱོད་ཀྱི་དབང་འཁྲིད་ཚང་མ་ཕུལ། དེ་སྔོན་སྡེ་པ་རིན་ཆེན་ཟླ་བ་ལ་ཡང་འདི་ལོ་དྲུག་ཅུ་རེ་གཅིག་གི་སྐག་ཡིན་པ་དང་།
སྡེ་པ་རང་བཀྲ་ཤིས་ལྷུན་པོར་བཞུགས་ཐུབ་ན་རབ། དེ་མིན་རྩེ་ཐོར་བཞུགས་ནས་སྒེར་གཞིས་དཔལ་སྡིངས་ཕྱོགས་སུ་མ་ཕེབས་ཟེར་བ་བྱས་རུང་མ་གསན་པར་ཕེབས་ཚར་འདུག །ཟླ་བ་གསུམ་པའི་མཇུག་ལ་དཔལ་སྡིངས་སུ་སྐུ་གཤེགས

པའི་བསྔོ་ཞུས་སླེབས་བྱུང་། སྡེ་པ་འདི་ངེད་རང་ལ་དྲིན་ཆེ་བ་ཡིན་པས་སྒྲིབ་སྦྱོང་གང་ཤེས་དང་ཚོགས་སུ་མང་ཇ་བཏང་ཞིང་སྨོན་ལམ་འདོན་དུ་བཅུག་པ་ཡིན། དམ་རྫས་བདུད་རྩི་རིལ་བུའི་བསྒྲུབ་པ་ཞིག་ཀྱང་བྱས་ནས་གྲོལ་བ་དང་མཉམ་དུ་སྔར་ནས་གསུང་ཆོས་ཞུ་རྒྱུའི་སྙན་གསན་ཕབ་ཚར་བས་རྟག་བརྟན་དམ་ཆོས་གླིང་གི་ཆོས་གྲྭར་རྗེ་བཙུན་རྡོ་རྗེ་འཆང་སྤོ་ར་བ་ཆེན་པོའི་སྤྱན་སྔར་འགྲོ་བའི་ལམ་ཞོར་དུ་གཉན་ཡོད་བྱ་རྒོད་གཤོང་མཇལ།
བྱ་གཤོང་གི་ཐུགས་རྗེ་ཆེན་པོ་འདི་བཅུ་གཅིག་ཞལ་ནམ་མཁའ་རྒྱལ་པོ་དང་འཇིགས་པ་བརྒྱད་སྐྱོབ་གང་ཡིན་ནི་ཆ་མི་འཚལ། ཆོས་རྒྱལ་སྲོང་བཙན་སྒམ་པོས་བཞེངས་པའི་གསུང་འབྱོན་ངོ་མཚར་ཤིན་ཏུ་ཆེ་བ་ཡིན་པར་འདུག
།རྣམ་སྲས་མདུང་དམར་འདི་ཡང་སྔོན་སེར་ཆེན་དུ་ངོས་འཛིན་པ་ལ་ཆོས་རྗེ་ཐམས་ཅད་མཁྱེན་པ་བུ་སྟོན་ཆེན་པོས་མདུང་དམར་ཞལ་གཟིགས་ནས་ཞལ་གསེར་གྱི་སྟེང་དུ་སླར་མཚལ་ཞུས་པ་ཡིན་ཞེས་གྲགས་ཟིལ་ཆེན་པོ་ཞིག་ནི་འདུག
།རྟག་བརྟན་དུ་སླེབས་ནས་རྗེ་བླ་མ་མཇལ་བས་དེ་རིང་ཚེས་ཉི་ཤུ་བརྒྱད་ཙམ་དུ་འདུག །ཚེས་གཅིག་ལ་དབང་གི་སྟ་གོན་བྱས་ནས་ཆོས་ཚུགས་པར་བྱེད་དོ་གསུངས།
དེ་བར་ལས་མེད་དུ་སྡོད་པར་ཕངས་ནས་སང་ཉིན་སྔ་བར་ལྕགས་ཟམ

དོན་། རྐང་འགྲོས་ཀྱི་ཆོས་ལུང་བྱང་རྩེ་མཇལ་དུ་ཕྱིན། རྗེ་གྲོལ་མཆོག་གི་དངུལ་གདུང་རིན་པོ་ཆེ་སོེགས་རྟེན་གསུམ་རྣམས་ལ་བྱིན་རླབས་ཞུས། ཕག་མོ་དུར་ཁྲོད་དུ་གཅོད་དམིགས་བསྡུས་པ་ཞིག་བྱས། དགེ་སླེང་རྣམས་ལ་མང་ཇ་གཅིག་བསྐོལ་རྒྱུ་སྤྲད།
སླར་འོངས་ཏེ་ཚེས་དཀར་བ་དང་དཔལ་ལྡན་ཤངས་པ་བཀའ་བརྒྱུད་པའི་ཕྱག་བཞེས་ལྟར་བདེ་མཆོག་ནེ་གུ་ལྷ་ལྔའི་དབང་མཛད། རིམ་གྱི་རྩ་བ་ནེ་གུ་ཆོས་དྲུག །སྡོང་པོ་ཕྱག་རྒྱ་ཆེན་པོ།
།ཡལ་ག་ལམ་ཁྱེར་རྣམ་གསུམ། མེ་ཏོག་མཁའ་སྤྱོད་དཀར་དམར། འབྲས་བུ་འཆི་མེད་འཕྱུག་མེད་དེ། ཤངས་པའི་གསེར་ཆོས་ལྔར་གྲགས་པའི་ནང་ནས་རྗེ་བླ་མ་དེ་ལ་ཇི་ལྟར་མངའ་བ་ཕལ་ཆེར་ཞུས་ཤིང་ཐོབ།
ཇོ་ནང་སོགས་རྟེན་མཇལ་ཡང་ཚང་བར་བྱས་སོ། ཨེ་མ་ཧོ། ནུབ་སི་ལམ་ལ་ཡི་སྒོ་ནས་འཐོན། །ཡུལ་གཉན་ཡོད་བྱ་གཤོང་ལྷ་ཁང་མཇལ། །དཔལ་ནགས་རྒྱལ་རི་བོའི་ལྗོངས་སུ་ཕྱིན། གནས་ཇོ་ནང་དབེན་པའི་ཆབ་སྐོར་སླེབས།
།ཁོང་སྦས་པའི་སྐྱེས་མཆོག་འགྲོ་བའི་མགོན། །རྗེ་ཨ་ཝ་དྷུཏཱིའི་ཞབས་ལ་གཏུགས། །ལམ་རྒྱུད་སྡེ་ལྔ་ཡི་སྙིང་པོ་མཆོག །དཔལ་ཤངས་པའི་གསེར་ཆོས་གདམས་ངག་ཞུས། །སྤྲང་འཁོས་མེད་ཀྱི་བཙུན་པ

བློ་གསལ་བདག །ཕོ་ཐོས་རྒྱ་ཅན་ཞིག་མ་ལགས་ཏེ། །དོན་དབང་འཁྲིད་གནད་ལ་སྒྲོ་དོགས་བཅད། །ད་ཡ་མཚན་ཆེ་བ་མ་ལགས་སམ། །དེ་ནས་རང་གནས་སུ་སླེབས་ཏེ་མ་ཧེ་མཆོད་པ་བྱེད་རན་པས་དོན་གཉེར་ཅན་ཁ་ཤས་ལ་གཤེད་དམར་ལྷ་ལྔའི་དབང་དང་ཆོས་སྐྱོང་རྣམས་ཀྱི་རྗེས་གནང་བཏང་།
ཆོས་ཁྲིམས་པ་རིན་ཆེན་སྐལ་བཟང་ཆོས་འཕེལ་སོགས་ལ་བསྙེན་རྫོགས་ཀྱི་བསླབ་སྡོམ་ཕོག །རང་ལོ་ཉེར་དགུ་པ་དགའ་བ་ཞེས་པ་ཆུ་ཕོ་འབྲུག་གི་ལོའི་ནང་དུ་ཡི་གེ་བརྒྱ་པ་འབུམ་ཐེར་གཅིག་དང་རི་ཁྲོད་ལོ་མ་ཁྱོན་མའི་བསྙན་པ་དང་བུ་མཆོག་འགའ་རེ་གྲངས་གསོག་བྱས།
རང་སྡོད་སའི་ཁང་པ་ཧྲུལ་བས་བཅོས་ཕྲན་བུ་བྱ་དགོས་བྱུང་ལྷུན་གྲུབ་ཕོ་བྲང་དུ་སྤོས་ནས་བསྡད།
བསམ་གྲུབ་ཆོས་སྡིངས་ནས་ལོ་སྔ་མ་མ་ཧ་སྐད་གཏོང་བྱེད་པའི་རྟོགས་ལྡན་དེ་གློ་བུར་དུ་འདས་ཟེ་བསྔོ་ཞུས་སྐྱེལ་མཁན་ཞིག་ཀྱང་བྱུང་། ཁོང་དང་ངེད་ན་མཉམ་དུ་འདུག་པས་སྐྱོ་ཤས་ཆེ་བ་དང་རང་རྟག་ཏུ་སྡོད་པའི་གྲབ་གཤོམ་ཁང་པ་སོགས་ལ་བཅོས་བྱེད་པ་འདིའང་འཁྲུལ་འདུག་སྙམ་པ་སྐྱེས།
དེ་རྗེས་དགའ་ལུང་རི་ཁྲོད་ནས་རབ་བྱུང་མ་རྣམས་ཀྱི་ཞུས་ཏེ་བཅུ་གཅིག་ཞལ་ལྷ་ལྔའི་དབང་སོགས་ཆོས་ཐན་ཐུན་བཤད།
དེ་ནས་དགུན་མཚམས་སོགས་བྱས་སོ། །རང་ལོ་སུམ་ཅུ་པ་རྣམ

རྒྱལ་ཞེས་པ་ཆུ་མོ་སྦྲུལ་གྱི་ལོ། །ཧོར་ཟླ་དང་པོའི་ནང་དུ་རྗེ་བླ་མ་སྐུ་ཞང་རིན་པོ་ཆེ་དབང་པོའི་སྡེ་ཡང་སྔོན་ལ་ཡུམ་གཤེགས་པའི་གཤེགས་རྫོང་ཚར་མ་ཁད་གསུང་ཆམ་ལྟ་བུས་བསྙེལ་ནས་ཡུན་མི་རིང་བར་སྐུ་ཐིམ་པ་ཞིག་བྱུང་།
འདི་ཁ་ནས་ཀྱང་མཆོད་འབུལ་གྱི་དངོས་འགྲེལ་ཕྲན་ཚགས་དང་བཅས་དགོངས་པ་རྫོགས་ཐབས་ཅི་ཤེས་བྱས། ད་ལྟའི་ཁྲི་ཆེན་འདིས་སྐུ་གདུང་ཞུགས་ལ་འབུལ་བར་ཡོང་དགོས་གསུང་ཡང་འགྲོ་མ་ཐུབ་པར་མཚམས་གྱི་མུ་ལ་བསྡད་ནས་རྡོ་རྗེ་སེམས་དཔའི་ཡི་གེ་བརྒྱ་པ་འབུམ་དང་།
སྤྱན་རས་གཟིགས་ཡི་གེ་དྲུག་པའི་བསྙེན་པ་མ་ཎི་ས་ཡ་གཅིག་དང་འབུམ་ཐེར་གཉིས་བགྲངས། སྔར་བཞད་ཁ་རུ་དགོན་པར་དཔོན་ཚང་ཚེ་དབང་རྡོ་རྗེས་མིག་ལ་ཕན་ཕྱིར་མེ་རྩ་བྱས་ནས་མ་ཎིའི་དམ་བཅའ་ལེན་དགོས་གསུང་བ་བླངས་པ་ནི་འཕྲལ་དུ་ཞིག་སོང་།
རྣལ་འབྱོར་གྱི་དབང་ཕྱུག་ལཱུ་ཡི་པས་བཀྲལ་པའི་སྡོམ་པ་ཆེན་པོའི་སྒྲུབ་པ་ཡིད་ཆེས་པ་ཞིག་བྱས།
འབྲུམ་པ་འདུག་པའི་བག་འཛེམ་དང་བཅས་ལ་ཧྲིལ་པོ་མཙམས་བྱས་ནས་འབྱུང་འདུལ། ཁྱུང་ནག །སྣ་ཚོགས་ཡུམ་དཀར་མོ་རྣམས་ཀྱི་བསྙེན་པའང་བསྐྱལ། འདི་ལོ་དཔྱིད་ཀའི་མཚམས་སུ་ཞྭ་ལུ་བླ་བྲང་འཛིན་མི་རྒྱ་མོ་རོང་པ་ཡེ་ཤེས་གྲགས

པ་དང་ཚོང་འདུས་གཉེར་པ་བཀྲ་ཤིས་ཟེར་བ་ཆུའི་བསྐོར་ལ་མ་འཆམས་པའི་རྐྱེན་བྱས་ཏེ་ཞྭ་ལུ་བ་སེར་སྐྱས་རྒྱ་རོང་ལ་ངོ་ལོག་བརྩམས། ཞུགས་རྟ་ཟེར་བ་གནས་ནས་བསྐྲད། ཆུ་དཀར་བའི་ཕ་པ་སངས་བསྟན་འཛིན་ཡང་མི་མང་པོ་རློག་ནས་རྡུང་འཚོག་བྱས་ཀྱི་དོགས་ཐེངས་གཅིག་རི་ཕུག་ཏུ་བྲོས་དགོས་བྱུང་།
དེ་རྗེས་རྩེ་ཆེན་གྲོང་གསར་པའི་ཨ་པོ་ཞིག་ལ་ཁྲིམས་གཏུགས་ཞུ་གཤེར་བྱས་ནས་དངུལ་མང་པོ་བསྐྱལ་ཞིང་དེའི་བར་ལ་དབྱར་ཟླ་གསུམ་པོ་རྒས་སོང་།
ངེད་ཀྱི་བསམ་སྤྱོད་འདི་ཀུན་ལ་ལོ་དང་གཡེང་བ་འདྲས་ཁྱེར་ནས་རི་ཕུག་ཏུ་མི་ཚེ་སྟོང་ཟད་རང་ལ་སོང་སྙམ་པའི་སེམས་ཁྲལ་བྱུང་དུས་ནི་ཁོང་ཚོའི་འདི་རྣམས་མཐོང་བས་ངའི་ཟབ་བེ་ཟོབ་བེ་འདིའང་ཨའུ་རྩི་ཡིན་འདྲ་སྙམ་པའི་དགའ་ཡ་ལེ་བ་ཞིག་བྱུང་ངོ་།
རྒྱ་རོང་རྒྱ་མ་བོད་ཀྱིས་རྒྱ་འདྲེ་བསླངས། །བན་སྨོན་བན་ལོག་མང་པོས་བན་ལིང་བྱས། །ཞུག་རྟའི་ཞུག་གུ་བྲེག་ནས་ཞུག་རྡུམ་བཟོས།
།འཁྲུག་ཆེན་འཁྲུག་ཆུང་ཚུལ་དུ་འཁྲུག་ལོང་བྱས། །ཞྭ་ལུའི་ཆུ་འདི་ཞྭ་ཁྲི་ཟློས་མཚམས་ཀྱི། །མའི་མདོ་དོན་ཁྲ་ཡིག་ནང་གསལ་ཀྱང་། །སྙིང་སྐྲན་ཞེ་བཞག་སྙིང་རུལ་བྱེད་པ་རྣམས།
།ཁྲིམས་མེད་མཇུག་མེད་ཁྲིམས་འཆལ་སྤངས་ན་ལེགས། །ལོ་འདིའི་ཟླ་བ་གཅུ་པ་ཙམ་ནས་ངེད་རང་གི་རྐང་པའི་མཏིལ་དུ་དྲེག་ལྟ་བུའི་ན་ཚ

ཞིག་བྱུང་། རང་ལོ་སོ་གཅིག་པ་རྒྱལ་བ་ཞེས་པ་ཤིང་ཕོ་རྟའི་ལོ་ཤར་པ་ནས་ཇི་སྡུག་ལ་སོང་སྟེ་སྡོད་ལངས་དཀའ་བ་ཙམ་བྱུང་། ཟླ་བ་བཞི་པ་ཙམ་ལ་ཆུ་དཀར་བ་དང་ཞྭ་ལུའི་གྲོང་པ་རྣམས་འཁྲུག་པ་བསྐྱར་མ་རྒྱག་ཏུ་བྱུང་བས་ངེད་དང་ནོར་བདེ་ཆེན་པོའི་དྲུང་ནས་གྲོང་པ་ལ་དངུལ་མགུར་མོ་དེ་བྱིན་ཞིང་ཆུ་དཀར་བ་ལ་ངེད་རང་གིས་ལས་རྒྱུ་འབྲས་བཤད་ནས་ཞེ་སྡང་ཞི་ཐབས་བྱས་པས་སྐབས་གཅིག་ཉན་ནས་འཁྲུག་པ་འདུམ་པ་བྱུང་།
ཁོང་གིས་སྐྱིད་སྐྱིད་བཏང་ནས་ནོར་བདེ་ཆེན་པོའི་དྲུང་དང་འདི་ཁའི་ཉེ་གནས་སོགས་མགྲོན་ལ་བོས་པས་ཆེན་པོའི་དྲུང་ལ་ལྕང་ར་དེ་ནས་ཀླུ་བཙན་ལྟ་བུའི་གདོན་ཞིག་ཕྱིར་འབྲེང་བྱས། སྙུང་ནས་དེད་ལ་འབོད་མཁན་བཏང་བྱུང་བ།
དྲིན་ཆེ་བ་ཡིན་པས་འགྲོ་མི་འདོད་པ་ནི་མ་བྱུང་སྟེ་རྐང་པ་ན་བས་མི་འཕེབ་བ་འདུག །རིམ་གྲོ་སོགས་འདི་དང་འདི་བགྱིད་དགོས་ཏེ་སྨན་ཐང་གྲང་ཁང་དུ་སྨན་བཅོས་ལ་ཕེབས་དགོས་པའི་ཡི་གེ་ཕུལ།
ཡི་གེ་གཟིགས་ནས་ཕེབས་པའི་གྲབས་མཛད་པ་ན་ཆབ་རྟགས་ཡོད་པ་བརྟན་པས་རོ་ལ་རྩ་བལྟ་རུ་མི་འགྲོ་ཟེར་ནས་འབྱོན་མ་ཉན་ཏེ་དེ་ཁོ་ན་བཞིན་སྐུ་ཁམས་འཚོ་ཐུབ་པ་ཡང་མ་བྱུང་།
སྔར་མ་ཧེ་མཆོད་པ་ལ་ངེད་ཀྱི་ཕྱིན་དུས་གྲངས་ཆེ་གྲྭ་ཚང

པའི་འདུ་ཁང་གི་རྟེན་བཞུགས་ས་དེ་ས་ཁྲི་ངན་པ་ཞིག་ལས་མི་འདུག་ཅིང་ལྕིད་ཆེས་ནས་འདུ་ཁང་དེ་ལ་གཞོམ་ཡོང་ངེས་འདུག་པས་ལས་སྣེ་རྣམས་ལ་ཤིང་གི་རྟེན་ཁྲི་ཞིག་གཤོམ་ཨེ་ཐུབ་ལྟོས་བྱས་པ་སྤྱི་གཉེར་དགེ་སློང་རིན་ཆེན་ལྷུན་གྲུབ་ཀྱིས་དང་ལེན་བྱས་འདི་སྐབས་གསར་གཤོམ་གྲུབ་པ་ལ་མཐུན་རྐྱེན་དངུལ་སྲང་དྲུག་སྤྲད།
ལྷག་པར་འབུམ་རྒྱས་འབྲིང་བསྡུས་གསུམ་གྱི་གླེགས་བམ་བཅུ་དྲུག་ན་བཟའ་སོགས་ཁྱད་ཐོན་ཡོན་པའི་བླུབསླུ་ཡོན་དུ་དངུལ་སྲང་དྲུག་ཅུ་ཐམ་པ་ངེད་དང་ཨ་ཎི་སྒྲུབ་པ་མོས་ཕུལ་བའི་སྒྲུབ་བྱེད་རྒྱས་པ་རྟེན་ཁྲི་དེ་ཁའི་ངོས་ལ་དཀར་ཆག་གི་ཡི་གེ་བྲིས་པ་ཡོད།
ཆུ་དཀར་བས་སླར་ཡང་མེ་རོ་རྙིང་པོ་གསོས་ནས་ཞྭ་ལུ་བའི་གྲོང་པ་རྣམས་ལ་བཀའ་ཤག་གི་དམ་འབེབས་སོགས་བྱས་བྱུང་ཡང་དེ་ལ་ནི་གྲུབ་འབྲས་ཅང་མ་བྱུང་ངོ་།
།ཟླ་བ་དགུ་པ་ཙམ་ནས་ངེད་རང་ཤིན་ཏུ་ན་སྟེ་བཅོས་ཀ་ཅི་བྱས་ཀྱང་མ་ཕན་པས་སྐྱས་ཆེན་འདེགས་པར་ཐག་བཅད།
བླ་མ་རྣམས་ལ་སྐྱབས་འཇུག་ཕུལ། བཀྲས་ལྷུན་ཚོགས་ཆེན་ལ་མང་དོད་སྲང་བཅོ་ལྔ་འབུལ་རྒྱུ་བསྐུར། འདི་སྐབས་མགྲོན་གཉེར་བྱང་སྤྱི་གྲྭ་པ་མ་མཛད་གོང་ཡིན་གཤིས་འབྲུམ་འཛེམ་ལ་རི་ཕུག་ཏུ་བཞུགས་ནས་ངེད་ལ་གང་དྲག་ཅི་དྲག་གིས་རོགས་རམ་མཛད།

ནུབ་གཅིག་རྨི་ལམ་དུ་རྗེ་བཙུན་ཏཱ་ར་ནཱ་ཐ་ཡིན་ཟེར་བ་གཅིག་བྱུང་ནས་ཚེ་དང་ག་མེད་ཀྱི་རྫ་སྐུ་གཅིག་གནང་ཞལ་འཛུམ་འཛུམ་མང་པོ་མཛད་ནས་ཕྱིར་ཐེགས་སོང་། ཅོ་ནི་དགེ་སློང་དཀོན་མཆོག་སྦྱིན་པས་རྗེ་བླ་མ་སེང་ཆེན་ལ་རྒྱུ་མཚན་ཞུས་པས་བདེ་ལེགས་སྨན་པ་གཏོང་བ་གནང་།
ཁོང་གིས་རྐང་འབམ་གྱི་བཅོས་བྱས་ནས་རིམ་གྱི་ཟླ་བ་དང་པོའི་ནང་ཙམ་ནས་བདེ་བ་བྱུང་ངོ་། །ཀྱེ་མ་སྙིགས་དུས་སྐྱེ་བོ་མི་བསྲུན་པས།
།ཞེ་སྡང་ཁོང་ཁྲོའི་སྤྲིན་ནག་ཆེར་བསྡུས་ནས། །ཕྲ་མ་ཚིག་རྩུབ་བརླང་པོའི་ཐོག་སེར་ཕབ། །དམ་གྲིབ་བཙོག་ཆུ་འཁྱིལ་པའི་ཁ་རླངས་ཀྱིས། །བྲོ་ནད་དྲག་པོས་སྒྱུ་ལུས་མནར་བའི་ཚེ། །རྨི་ལམ་ཉམས་ལ་སྒྲོལ་མཛད་མགོན་པོ་མཇལ།
།རྫ་ལས་གྲུབ་པའི་འཆི་མེད་དབང་པོའི་སྐུ། །དུས་མིན་འཆི་བཟློག་བསླད་དུ་བསྲིངས་པ་མཐོང་། །ལོ་མཇུག་ཙམ་ལ་ཨ་མདོ་བྲག་དགོན་རིན་པོ་ཆེ་ཡང་དགའ་ལྡན་ཁྲི་ཆེན་བྱང་ཆུབ་ཆོས་འཕེལ་གྱིས་བཀའ་ཤོག་བསྐུར་བ་བསྣམས་ནས་ངེད་ཀྱི་སར་བུ་སྟོན་བཀའ་འབུམ་གསན་པར་ཕེབས།
ངེད་རང་བྲོ་འཚལ་བས་ཅི་བྱ་ལས་འདས་རུང་ཁོང་ཕེབས་ལམ་དུ་ཡང་འོ་རྒྱལ་ཆེ་བ་མ་ཟད་ངེད་འཕྲད་པ་དང་ཤུམ་ཞིང་འདུག་པས་ཡོ་ག་ཊཱིཀ་ཡིད

བཞིན་ནོར་བུས་ཆོས་མགོ་བཙུགས་ནས་དགེ་སློང་བཀྲས་དཔལ་ལ་ཁོང་མཚམས་ལ་བཞུགས་ཡོད་ཀྱང་ལུང་ཡོངས་རྫོགས་འབུལ་དུ་བཞུག །སེང་ཆེན་སྤྲུལ་སྐུ་རིན་པོ་ཆེའི་སྐུ་མཆེད་དག་སྤོང་ཆོས་མཛད་བློ་བཟང་དཔལ་འབྱོར་ཡང་སྐུ་མཚམས་མཛད་པར་རི་ཕུག་འབྲོཁང་དུ་རྒྱད་ཙམ་བཞུགས།
ཁོང་དང་བསྡེབས་ནས་མྱོས་བྱེད་ཅེས་པ་ཤིང་མོ་ལུག་གི་ལོ་རང་ལོ་སོ་གཉིས་པའི་ཧོར་ཟླ་དང་པོའི་ནང་ངེད་ཀྱིས་ཚ་རོང་ཚ་ཆུ་བྱས་ཏེ་སླར་འཁོར་བ་དང་བྲག་དགོན་ལ་གཤེད་དམར་ལྷ་ལྔའི་དབང་དང་།
གཙུག་ཏོར་དྲི་མེད་ཀྱི་རིགས་བཏད། ཤངས་ཆོས་ནེ་གུའི་སྐོར་མདོར་བསྡུས་དཔལ་ལྡན་ལྷ་མོ་རྡོ་རྗེ་རབ་བརྟན་མའི་ལྕགས་མཁར་གྱི་བཀའ་བཏད་སོགས་ཕུལ།
ཚར་ཡང་སྒྲའི་ཊཱིཀྐ་དང་སྙན་ངག་གི་བསྐོར་གྱི་དཀའ་འགྲེལ་མང་བ་ཞུས། ཁོང་གིས་བསྐུལ་ནས་དཔལ་ལྡན་ཞྭ་ལུ་པའི་བསྟན་པ་ལ་བཀའ་དྲིན་ཆེ་བའི་སྐྱེས་བུ་དམ་པ་རྣམས་ཀྱི་རྣམ་ཐར་ལོ་རྒྱུས་ངོ་མཚར་དད་པའི་འཇུག་ངོགས་བརྩམས་སོ།
།ལོ་འདིའི་ཟླ་བ་དགུ་པའི་མཇུག་ཙམ་ན་ཀོང་པོའི་ས་མཐའ་ཁམས་སྤོའི་སྤྲ་པོ་ཉི་མ་རྒྱལ་པོ་ལ་གཞུང་གི་དཔུང་འཇུག་བྱས་པའི་དམག་སྔ་མ་ཕྱིན་པའི་ཁལ་ཆགས་སོགས་དུས་མི་བདེ་ཙམ་ཡང་བྱུང་།
དགུན་པོའི་བསྟོད་ཙམ་ལ་བཞད་དུ་ཕྱིན་ནས་རྗེ་བླ་མ་དྷ་རྨཱ་བྷ་དྲའི

དྲུང་དུ་གཤིན་རྗེའི་འཁྲུལ་འཁོར་གྱི་ཐིག་གི་འཁྲིད་སོགས་ཞུས། མར་ལམ་བཀྲ་ཤིས་ལྷུན་པོར་སེང་ཆེན་སྤྲུལ་སྐུ་རིན་པོ་ཆེར་ངེད་རང་གིས་ཞུས་པ་ལ་འཇིགས་བྱེད་དཔའ་བོ་གཅིག་པ་རྒྱལ་བ་ཙོང་ཁ་པའི་དབང་དང་།
གཞན་གྱི་ཞོར་དུ་འཇིགས་བྱེད་བཅུ་གསུམ་མའི་དབང་དང་སྔགས་བཏུའི་རྗེས་གནང་ཐོབ། རི་ཕུག་ཏུ་སླེབས་ནས་རྡོ་རྗེ་འཇིགས་བྱེད་བཅུ་གསུམ་མའི་བསྙེན་པ་རྒྱས་པ་བྱས། རང་ལོ་སོ་གསུམ་པ་གདོང་ན་ཞེས་པ་མེ་ཕོ་སྤྲེའུའི་ལོ།
།སྐྱབས་འགྲོ་འབུམ་གཅིག །འཇམ་དཀར་མ་ཏི་ལུགས་ཀྱི་སྙིང་པོ་འབྲུ་འབུམ། ཕག་དཀར་ཤེས་རབ་གསལ་བྱེད་ལ་འབུམ་གསུམ་བཅས་ཀྱི་བཟླས་བསྙེན་དང་ཡོ་ག་རྡོ་རྗེ་དབྱིངས་ཀྱི་བསྙེན་པ་བྱས།
ཧོར་ཟླ་དྲུག་པའི་ནང་དུ་ཞྭ་ལུར་ཕྱིན་ཏེ་གྲངས་ཆེ་པས་སྒྲུབ་མཆོད་རྣམ་སྲས་ཀྱི་འགབ་འདྲེ་མནན་ཏེ་གསང་རྟེན་འཆའ་བ་དང་རྟེན་ཁྲི་ལ་རབ་གནས་བསྒྲུབས། ཚོགས་སུ་རྡོར་དབྱིངས་ཀྱི་དབང་དགོས་ཟེར་ཡང་།
དེ་དུས་བྲིས་ཟིན་པའི་རྡུལ་ཚོན་གྱི་དཀྱིལ་འཁོར་དེའི་སྟེང་ནས་བྱས་ཚེ་ས་ཆོག་སོགས་དཀྱིལ་འཁོར་གྱི་ལས་ལ་ངེད་མ་སླེབས་པས་མི་རུང་ལ། གཞན་སྟབས་མ་བདེ་བས་སླར་རི་ཕུག་ཏུ་བྱས།
ལྷ་བབ་དུས་ཆེན

གྱི་ཐོག་ཞྭ་ལུའི་བསྙེན་གནས་ལྷ་ཁང་དུ་སྤྱན་རས་གཟིགས་ཕྱག་བཞི་པའི་སྐུ་བྱིས་པ་ལོ་བརྒྱད་ཙམ་གྱི་ཚད་དང་ལྡན་པ་གསར་བཞེངས་དང་། བསྙེན་གནས་ཀྱི་སྲོལ་རྒྱུན་བཏོང་ཐེབས་སུ་དངུལ་སྲང་གསུམ་སྦྱར་ཞིང་དེ་ཉིན་བསྙེན་བཀུར་ཞུས།
དགའ་ཆེན་བློ་བཟང་དགེ་ལེགས་སོགས་ལ་སྤྱོད་འཆང་དབང་པོའི་ལུགས་ཀྱི་བདེ་མཆོག་གི་དབང་བཀའ་དང་། རྣམ་སྲས་རིགས་ཆེན་བཅོ་ལྔའི་རྗེས་གནང་སོགས་བྱས། རང་ལོ་སོ་བཞི་བ་གསེར་འཕྱང་ཞེས་པ་མེ་མོ་བྱའི་ལོ།
།ནག་པ་ཟླ་བ་ལ་གྲངས་ཆེ་གྲྭ་ཚང་དུ་དངུལ་སྲང་དྲུག་ཅུ་སྐོར་གྱི་རིན་གོང་སོང་བའི་གོས་སྦྱང་ལྡན་གྲས་མཚུངས་ཀྱི་རྒྱལ་མཚན་ཆེ་བ་གཅིག་སྦྱར། ཞྭ་ལུའི་རྟེན་གཙོ་རང་བྱུང་འཕགས་པའི་ཞབས་ལ་ལོ་སྔ་མའི་རིམ་གྲོ་ཆེན་མོའི་ཕྱི་སྐོར་གྱི་དུས་ཉམས་ཆགས་ཀྱི་རྣམ་པས་པདྨའི་གདན་དང་བཅས་གསན་ནས་གྲུམ་ཕྲན་བུ་བྱུང་སྟེ་གཞུང་སར་དགོངས་སྐོར་ཕུལ་བའི་ཞིབ་གཅོད་དུ་བཀྲས་ལྷུན་མགྲོན་གཉེར་ཡེ་ཤེས་དཔལ་ལྡན་འགྲོ་དགོས་ཚུལ་གནང་བས།
ཁོང་བྱོན་ནས་ལས་བྱེད་རྣམས་ལ་ཉེས་བ་བཏང་བ་སོགས་ཀྱི་ཞུ་ངོ་ལ་ངེད་རང་གིས་ཞྭ་ལུ་མཐིལ་དུ་ཕྱིན། ཉེས་སེལ་གསེར་སྲང་གང་ལས་སྣེ་སྦྱིན་ནས་བསྒྲུབས་ཤིང་ཉམས་གསོའི་འགན་ལེན་ངེད་ཀྱིས

བྱས་འཐུས་ལ་འཁྲུན་ཐག་ཆོད་པར་མཛད་སོང་། ལོ་དེའི་བཤན་ར་ཨེམ་མཆོད་ཀྱི་བོགས་འབབ་དངུལ་ལ་རྒྱུ་བྱས་སྟེ་པད་གདན་གསེར་ཟངས་ཀྱིས་བསྟུམས་ནས་ཉམས་གསོ་ཕུལ། ངེད་རང་གིས་གསེར་ལྗངས་བརྡུང་གི་གཡུ་འཕྲ་ཅན་གསར་དུ་བསྐྲུན་པ་འབུལ་སྦྱོར་བྱས་པར་དངུལ་སྲང་ལྔ་བཅུ་སྐོར་གྱི་རྩིས་སོང་།
ལོ་དེའི་ཧོར་ཟླ་བརྒྱད་པའི་ཚེས་བཅོ་ལྔ་ལ་མཚན་མོ་ཟླ་འཛིན་ཞིག་ཀྱང་འདུག་པའི་ཉིན་དུས་འཁོར་སྒྲུབ་མཆོད་ཞབས་ཏོག་ཉིན་ཡོན་བཅས་དང་།
ཁོ་བོ་རང་དང་བླ་མ་དྲུག་གི་རབ་གནས་བྱས་པ་ལ་ཡོན་འཕར་མ་ཊམ་ཀ་རེ་དང་ཁ་བཏགས་རེ་མཆོད་པ་བརྒྱ་ཚར་གཅིག་བཅས་ངེད་རང་ནས་བཏང་། དགའ་ལུང་ནས་ཨ་ནེ་སྒྲུབ་པ་མོས་མང་ཇ་བརྒྱ་མཆོད་གཅིག་དང་རབ་གནས་ཆོག་གྲྭ་ལ་དངུལ་ཊམ་ཀ་རེ་བསོད་བཏགས་རེ་བཏང་།
བཀའ་ཞིབ་མཛད་དུས་ཀྱི་དཔྱད་མཚམས་གནང་བ་དེ་ལ་ནི་ངེད་རང་གཅིག་པུས་རབ་གནས་བྱས་པར་དཀོན་གཉེར་གསར་རྙིང་གིས་ཞབས་ཏོག་ཡོན་བཅས་སྒྲིབ་པ་མ་གཏོགས་གཞན་མེད།
འདི་སྐབས་བདེ་སྐྱིད་ཁང་གསར་ནས་ཀྱང་མང་ཇ་བརྒྱ་མཆོད། བྱམས་གླིང་རབ་བྱུང་མ་ཉི་མ་ཆོས་བཟང་དང་། བློ་བཟང

སྒྲོལ་མ། ཆུ་དཀར་བ་སོགས་ཀྱི་བརྒྱ་མཆོད་རེ་དང་མང་ཇ་རེ་ཞུས་སོ། །ཁ་ཁ་ལྡེ་ཆུང་པ་དེ་ཉིད་ཀྱིས་ལྷ་ཁང་ཚང་མར་གསེར་ཆབ་སྒྲོན་པར་མཛད་དེ་སྤྱིར་ནི་དུས་ངན་སྙིགས་མའི་སེམས་ཅན་རྣམས་ཀྱི་ལས་ལ་སྐྱོབ་ཐབས་མེད་པ་ཞིག་པས།
རྒྱལ་དབང་རིན་པོ་ཆེ་ཚུལ་ཁྲིམས་རྒྱ་མཚོ་ཡང་དེའི་གོང་ཙམ་ནས་བསྙུན་ཏེ་དེ་ནས་ཡུན་མི་རིང་བར་གཤེགས་སོ། །ལོ་འདིའི་དགུན་ཞུགས་ལ་ཡོང་དུས་རྗེ་བླ་མ་སེང་ཆེན་སྤྲུལ་པའི་སྐུས་བཀས་མཚམས་སྦྱར་ཏེ་ཆབ་མདོ་ཞི་བཟང་རིན་པོ་ཆེ་ཡང་ངེད་ལ་ཟབ་ལམ་ནཱ་རོ་མཁའ་སྤྱོད་ཀྱི་ཆོས་སྐོར་དགོས་གསུངས་ནས་ཕེབས་ཏེ་ཐུགས་ཀྱི་རེ་བ་ཅི་ནུས་ཀྱི་བསྐངས་ཐུབ་པར་བྱས་པ་ཡིན་ནོ།
། ༑
། །ཀ་ར་དཀར་པའི་རོ་མཆོག ཇི་བཞིན་ལེགས་བཤད་བདུད་རྩིས་ཚིམ་པའི་ཁ། ཁ་ཆག་སྣ་རལ་སྡོམ་པ་གསུམ་ལ་རྣམ་པར་དབེན་པའི་ཨ་རོག །ག་རེ་ལྟད་མོ་སེམས་ལ་བལྟས་པས་ཡ་མཚན་ཅི་ཡང་མཐོང་བའི་ང་། །ང་ཡི་ཀུན་ཏུ་སྤྱོད་པ་འདི་ལ་སྐྱེ་བོ་ཕལ་ཆེར་ག་ཞའི་ཅ།
ཅ་ཅོ་ཙམ་ལས་བླང་དོར་མི་ཤེས་གླེན་ཞིང་རྨོངས་ནད་མེད་པ་ལ་ཆ་ཅི་ཆ། ཆུ་ལུགས་ངུར་སྨྲིག་གོས་སུ་མནབས་པའི་ཚུལ་ཅན་སེམས་ནི་ནག་པའི་ཇ། །ཇ་ཆང་མཚོ་རུ་མཉའ་པ་རེངས

ཏ་དུག་ལྔའི་རྣམ་རྟོག་འཁྱུག་པའི་ཉ། །ཉ་མའི་ཁྲོད་དུ་ཁྱིམ་པ་བསུན་འབྱིན་ང་རོ་སྒྲོག་པའི་བྱ་ཁྭ་ཏ། །ཏ་ཐཱའི་བསྟན་ལ་ཞེ་ནས་སུན་པས་བསྲུང་བྱ་ཕལ་ཆེར་བསྲེགས་པའི་ཐ། །ཐ་ཆད་རབ་བྱུང་བ་ན་མ་ཧོར་རྣམས་བསྟན་ལ་ཆོམ་རྐུན་བྱེད་དོད།
།ད་ནི་བསོད་ནམས་ཞིང་དུ་བཞུགས་པའི་རྟེན་གསུམ་རྣམས་ཀྱང་འདི་འདྲ་ན། །ན་རྒས་འཆི་བའི་སྡུག་བསྔལ་བས་ནས་ཁ་རོག་འདུག་ཅིག་དཀོན་པ་པ། པ་རི་པི་རིའི་བྱ་བ་མང་བས་ཉེ་དུ་རྣམས་ནི་སྤྲེའུའི་ཕ།
།ཕ་རོལ་མ་ཕྱིན་ཚུར་ངོལ་མ་མཐོང་བར་མ་དོ་རུ་ཆོ་ལེ་བ། །བ་གླངལང་བཞིན་དུ་རབ་ཏུ་རྨོངས་ཀྱང་འཁོར་བའི་བྱ་བ་ཤེས་པའི་མ། །མ་གྱུར་འགྲོ་བའི་ངང་ཚུལ་འདི་ལ་མཆི་མ་མི་དཀུ་ཨ་རེ་ཙ།
།ཙ་ཀོ་ར་འདྲའི་མིག་ལ་ལྡང་བའི་བསེར་མ་བཞིན་དུ་ཕྲག་དོག་ཚ། །ཚ་ཟེར་འོད་ལས་ཆེས་ཆེར་རྣོ་བའི་ངན་སེམས་ལྕགས་ཀྱུ་ཀུན་ལ་ཛ། །ཛ་ལང་རྒྱས་པའི་སེང་གེ་ལྟ་བུར་ང་རྒྱལ་མཐོ་ཡང་ཞུམ་པའི་ཝ།
།ཝ་སྐྱེས་ངན་པའི་བསམ་སྤྱོད་དག་ནི་ཤིན་ཏུ་གསང་སྟེ་བག་ལ་ཞ། །ཞ་ལོང་བས་ཀྱང་ནུས་པ་ཕྲ་རུང་ད་དུང་ཡིད་གཉིས་ལས་ལ་ཟ། །ཟ་ཟིར་རྣམ་གཡེང་མང་པོའི་གྲལ་དུ་ལང་ཤོར་སྐྱུགས་པ་ཤོར་བའི་འ།
།འ་འུར་ཤབ་ཤོབ་འདི་ཀུན་ཉན་ཡང་ཕྲག་གི་ཅོ་དང་སྨྱོན་པའི

ཡ། །ཡ་མ་བརླ་བའི་སྤྱོད་པ་སྤངས་ཏེ་ཁ་རོག་འདུག་ཅིག་སྠ་བི་ར། །ར་བ་གསུམ་གྱི་གནས་ཆེན་འཛིན་པའི་ལེ་ལོའི་རྐྱལ་བུ་རང་ཅག་ལ། །ལ་འུར་ཞིམ་ཞིམ་མི་དགེའི་ཚལ་བུ་སྣུམ་གྱི་སྙིང་པོ་བོང་བུའི་ཤ། །ཤ་སྟག་ཟོས་པའི་ངན་སྤྱོད་དོར་ན་ཙམ་གནས་བརྟན་རུང་སྙམ་སྨྲ་བའི་ས།
།སཱ་ལོའི་ཚལ་ན་ཨེ་མ་དཀོན་ཕྱིར་ཡོད་ཐང་ཆད་པའི་དབུགས་ཀྱི་ཧ། །ཧ་ར་ར་འོས་ངལ་བསོ་བྱས་ཏེ་མདོ་དོན་སྙིང་པོར་དྲིལ་བའི་ཨ།
།ཨ་ལ་ལ་ཧོ་བོད་ཀྱི་ཡི་གེ་སུམ་ཅུ་བསྐོར་བའི་བཞད་བརྒྱངས་ལགས། །རང་ལོ་སོ་ལྔ་པ་གནམ་འཕྱང་ཞེས་པ་ས་ཕོ་ཁྱིའི་ལོ་མཚམས་བསྙེན་སྒྲུབ་ཀྱི་ངོས་ཕུན་ཁང་ཆོས་མཛད་ཆེན་མོ་དང་སྔགས་ཟུར་དྲུང་ཆེན་ལགས་གསུམ་ལ་ནཱ་རོ་མཁའ་སྤྱོད་ཀྱི་འཁྲིད་ཕུལ།
དབྱར་གནས་སྐབས་སུ་བཀྲས་ལྷུན་དུ་ཕྱིན། རྗེ་སེང་ཆེན་རྡོ་རྗེ་འཆང་གི་ཞབས་དྲུང་དུ་བདེ་མཆོག་དྲིལ་བུ་ལུས་དཀྱིལ་དང་། དྲིལ་བུ་ལྷ་ལྔའི་དབང་།
དུས་འཁོར་སྤྱི་བཀའི་དབང་། རྡོ་རྗེ་འཇིགས་བྱེད་ཀྱི་ཆོས་བསྐོར་རཱ་པོད་དང་འབྲི་ཁུང་དཔལ་འཛིན་གྱི་དཔལ་པོད་དུ་གྲགས་པ་རྣམས་ཀྱི་ལུང་ཞུས། མཎྜལ་རྟེན་གསུམ་དང་བཅས་པའི་གསེར་ཞོ་གང་། དངུལ་སྲང་བཅོ་ལྔ་སོགས་ཀྱི་ཡོན་འཕུལ།
འདི་སྐབས་ཡར་འབྲོག་ནས་རྗེ་བཙུན་ཡེ་ཤེས་ཀྱི་ཌཱ་ཀི་མ་བློ་བཟའ་ཆོས་དབྱིང

བདེ་ཆེན་འཚོ་མོ་ཕེབས་ཏེ་སྐྱིད་སྐྱིད་ན་ཁར་བཞུགས་པ་དང་མཇལ། ཁྲུས་དབང་ཞིག་དང་བཅས་པས་ཆོས་འབྲེལ་ཞུས། ངེད་རང་ལ་ཐུགས་མཉེས་ཤིང་ཐུགས་རྗེས་འཛིན་པའི་ཐོག་མ་ཡིན། སྐྱབས་མགོན་ཆེན་པོས་བཀྲས་ལྷུན་ཚོགས་ཆེན་ལ་བཅུ་གཅིག་ཞལ་དཔལ་མོ་ལུགས་ཀྱི་དབང་དང་ཚེ་བཀའ་གནང་བའང་ཐོབ་བོ།
སླར་ཟླ་བ་བརྒྱད་པའི་ནང་དུ་དྲུང་ཆེན་དགེ་སློང་བློ་བཟང་དཔལ་འབྱོར་ལགས་ནས་གདན་དྲངས་པ་ལྟར། རྗེ་སེང་ཆེན་རི་ཕུག་ཏུ་ཕེབས་ནས་ཞག་ཤས་བཞུགས།
ངེད་རང་གི་སྤྱིལ་བུར་ཡང་སྤྱན་འདྲེན་ཞུས་ཏེ་གཙུག་ཏོར་འབར་བའི་རྗེས་གནང་དང་འཇིགས་བྱེད་ཀྱི་ཞི་ཁྲོ་སྦྲགས་སྒྲུབ་སོགས་ཞུས། མཎྜལ་རྟེན་གསུམ་དང་བཅས་པ་ཕུལ།
ཟླ་བ་འདིའི་ཚེས་བཅོ་ལྔ་ལ་ཟླ་བ་གཟའ་འཛིན་ཞིང་ཀྱང་ཡོད་པའི་ཉིན་རྗེ་བླ་མ་དང་ངེད་རྣམས་ལྷན་རྒྱས་མཛད་ནས་ཞྭ་ལུ་མཐིལ་ལ་གནས་གཟིགས་མཛད། ངེད་ཀྱི་བླ་མ་ཀུན་བཟང་ཆོས་དབྱིངས་རྡོ་རྗེ་དེ་ཉིད་ཀྱང་སྔར་གྲོ་མོ་བཀའ་དགོན་དུ་སྐུ་སྐྱེ་རྩད་གཅོད་ཀྱི་སྐོར་ལ་ལྷོ་མཚམས་སུ་ཕེབས་པར།
སྤྲུལ་སྐུ་འདྲ་གཉིས་སུ་གྱུར་པ་ལ་འབྲས་ལྗོངས་དང་འབྲུག་པའི་འཁྲུགས་པས་རྐྱེན་བྱས་ནས

ཕག་རི་རྫོང་དུ་འཁྲུན་གཅོད་ལ་བྱོན་པའི་ལམ་དུ་སྐུ་ཁམས་ལོག་ནས་ཟླ་བ་འདི་ཁའི་ཚེས་བཅུ་བདུན་ལ་དག་ཞིང་དུ་ཕེབས་འདུག་ཅིང་རྗེས་སུ་དགོངས་རྫོགས་ཀྱི་སྐསལ་བ་ཕྲན་བུ་ཞིག་ཀྱང་བྱུང་། བཀའ་དགོན་གྱི་རྟོགས་ལྡན་དེ་ཆོས་རྗེ་བླ་མ་ལ་གསོལ་ངན་མ་དྲངས་པའི་ཉེན་མེད་པའི་སྐད་ཆ་ཚོར།
དེ་ནས་དྲུང་ཆེན་དང་བསྡེབས་རྟ་ནག་སོག་ནའི་ཚ་ཆུ་དེ་མིག་ལ་ཕན་ཟེར་བ་དང་། ཕུན་ཁང་ཆོས་མཛད་ཞབས་སྡོད་པས་མཐུན་རྐྱེན་ཚང་མ་གནང་ནས་ཕྱིན་པས།
གྲུ་གུད་ཟེར་བར་གུང་ཚིགས་བྱེད་ཀྱིན་ཡོད་དུས་རྗེ་སེང་ཆེན་ཀུན་གླིང་དུ་བསྙེན་རྫོགས་ཀྱི་ལས་གྲྭ་ལ་ཕེབས་དགོས་བྱུང་པའི་ལམ་དུ་ཆིངས་བརྡབ་ཤོར་བས་དྲུང་ཆེན་ལ་མར་བྱོན་ཤོག་ཟེར་བའི་བང་ཆེན་སླེབས།
དྲུང་ཆེན་ཕྱིར་ལོག་མཛད་ནས་ངེད་ཀྱི་ཚ་ཆུར་ཕྱིན། དེ་ནས་མར་ལམ་རྟ་ནག་ཞལ་གཟིགས་སུ་རྗེ་རིན་པོ་ཆེ་འགོས་ཁུག་པ་ལྷས་བཙས་ཀྱི་སྒྲུབ་ཕུག་མཇལ། སྒྲུབ་ཆུ་འཐུང་པས་རྩ་ལྟུང་ཕོག་པའང་གསོ་ཐུབ་ཟེར་བས་དེ་ཡང་འཐུངས་སོ།
རི་ཁྲོད་དེ་ན་བཞུགས་པའི་དགེ་སློང་རྣམས་ལའང་མང་ཇ་འགྱེད་བཅས་ཀྱི་དོད་ཕྲན་བུ་ཕུལ། མར་ལམ་རྟ་ནག་ནས་གཞུང་ཀོ་ལ་བྱས་ཏེ་བཀྲས་ལྷུན་དུ་ཕྱིན་པས་ཕུན་ཁང་དུ་རྗེ་སེང་ཆེན་སྐུ་ཁམས་བལྟམས་སྒང་རང་ལ

འདུག་པས་མ་མཇལ། རི་ཕུག་ཏུ་འོངས་ནས་དགུན་མཚམས་བཅད་དེ་དགེ་སྦྱོར་གྱི་ཁུལ་བྱས། སྔར་ནོར་བུ་གྲྭ་ཁང་དུ་སྡེ་པ་རིན་ཆེན་ཟླ་བ་དེ་ཉིད་ལ་དོན་ཡོད་ཞགས་པའི་ཆོ་ག་བར་བསྐོས་ཀྱི་དགེ་བསྐུལ་བགྱིས་པ་འཕྲོ་ལ་ལུས་སོང་བ་འདིའི་གོང་དུ་ལྡེ་ཆུང་པ་སྐུ་བགྲེས་པས་ཚང་མ་བར་བསྐོས་མཛད་ནས་གནང་བ་སོགས་བཀའ་དྲིན་ཤིན་ཏུ་ཆེ་བ་མཛད།
རང་ལོ་སོ་དྲུག་པ་བསྒྱར་བྱེད་ཅེས་པ་ས་མོ་ཕག་གི་ལོ་སྔར་གྱི་རྒྱུན་ལས་མཚམས་བྱས་ནས་ཡོད་དུས་སོག་པོ་ནེ་མན་ཐོ་ཡོན་དགེ་སློང་དོན་གྲུབ་རྒྱལ་མཚན་བྱ་བ་བྱོན་ཏེ།
བུ་སྟོན་བཀའ་འབུམ་གྱི་ལུང་ཞུ་དགོས་ཟེར་བས་ཁོ་བོ་རང་ནི་མིག་མི་ཐང་ཞིང་མི་ཡོང་ཞུས་པས། ཁྱེད་ཀྱི་སློབ་མ་གཅིག་ལ་ཉན་པར་འདོད་ཟེར་ནས་གྲངས་ཆེན་གྲྭ་ཚང་གི་བླ་མ་རིན་ཆེན་ཕུན་ཚོགས་ཆོས་འཕེལ་གྱིས་ལུང་ཡོངས་རྫོགས་བྱས་སོ།
།ངེད་རང་གིས་འཇམ་དཔལ་གསང་ལྡན་དང་དྲི་མེད་རྣམ་གཉིས་ཀྱི་དབང་ཕུལ།
ཁོང་པ་གསན་རྒྱ་ཤིན་ཏུ་ཆེ་བ་འདུག་མོད་ཀྱི། ཆོས་ཞུ་སའི་བླ་མར་བརྟག་དཔྱད་མི་དགོས་པ་ཞིག་གདའ་བས། ངེད་ཀྱི་ནི་ཁོང་ལ་ཆོས་ཞུ་བ་མ་ཤར་རོ། །ཧོར་ཟླ་ལྔ་པའི་མཇུག་ཏུ་ས་སྐྱ་ནས་བཀའ་རྒྱ་སྐྱེལ་མི་ཞིག་བྱུང་སྟེ།

འཇམ་མགོན་ཐམས་ཅད་མཁྱེན་པ་བྱམས་པ་ངག་དབང་ཀུན་དགའ་རྒྱལ་མཚན་དཔལ་བཟང་པོས། སྐུ་གདུང་རིན་པོ་ཆེ་རྡོ་རྗེ་རིན་ཆེན་ལགས་སུ་གསུང་ངག་རིན་པོ་ཆེ་སློབ་བཤད་ཀྱི་བཀའ་ཆོས་འབུལ་བ་གནང་རྒྱུ་འདི་བཞིན་དྲུག་པ་ཚེས་བཞི་ལ་ཚུགས་རྒྱུར།
ཉིད་རང་ཡང་སྟབས་ཅིག་ཏུ་བཀའ་ཆོས་ཞུ་བར་གོང་ཚེས་ལ་སླེབས་པ་གྱིས་ཕེབས། དེ་ནས་ཕུན་ཁང་ཆོས་མཛད་ཆེན་པོ་དང་། མགྲོན་བྱང་སྤྱི་བཅས་སུ་རྟ་བྲེལ་དང་མཐུན་རྐྱེན་དགོས་པ་རྣམས་རྫོང་ཐབས་ཞུས་ནས་ས་སྐྱར་ཕྱིན་པས།
ཕུན་ཚོགས་ཕོ་བྲང་གིས་འཆམས་རའི་གཟིམ་ཤག་ཏུ་སྣེ་ལེན་བརྐྱང་མི་གཏོང་བ་མཛད་ནས་ཞག་གཅིག་བསྡད། བཀྲ་ཤིས་བརྩེགས་སུ་འཇམ་མགོན་བླ་མའི་མཇལ་ཁ་ལ་ཕྱིན་པས།
གོང་བསྟོད་ཚོ་ཁྱོར་རམ་གསུང་། ཁྱོར་གྱིན་མེད་ཞུས་པས། འོ་ན་དེ་རིང་དཔེ་ཆ་བཟུང་མཛོད་གསུངས། བིར་བསྟོད་ཨ་ལ་ལ་ཏེ་དང་། རྗེ་བཙུན་གྱི་བསྟོད་པ་སྲིད་བྲལ་མ་སོགས་ཀྱི་དཔེ་གནང་།
དེ་ནས་ཕུན་ཚོགས་ཕོ་བྲང་ནས་བཀའི་ཁྱབ་འདོ་མ་བྱུང་སྟེ་བཀའ་ཆོས་ལ་ཐག་ཉེ་ཁྱད་སོགས་བླ་བྲང་ཤར་དུ་སྤོས་ནས་སྡོད་ས་བྱས། དེ་ནུབ་རྨི་ལམ་དུ་རས་གོས་གྱོན་པའི་རྟོགས་ལྡན་ཞིག་གིས་རྐང་བྲོ་འཆམས་རྒྱག་གི་དགའ་བའི་རྣམ་འགྱུར་དུ་མ་བྱེད་པ་བྱུང་སྟེ་དམ

སྲིའི་ཆོ་འཕྲུལ་དུ་འདུག །བཞི་ཐོག་ཏུ་འཇམ་དཔལ་གཞོན་ནུ་རྡོ་རྗེ་རིན་ཆེན་ལགས་ཀྱི་ཞལ་དཀྱིལ་མཇལ་བ་ཙམ་གྱིས་ངེད་རང་ལ་རྣམ་རྟོག་ངན་པ་ཡོད་པ་ཐམས་ཅད་ནི་སངས་སོང་ཡང་དཔལ་ལྡན་ས་སྐྱ་པ་རང་ལ་ནི་ཉམས་ཆགས་སྐོང་བའི་ཐབས་ལ་འབད་སྩོལ་རན་གདའོ།
ཚེས་བཞིའི་སྔ་དྲོ་བཀྲ་ཤིས་བརྩེགས་སུ་ལྷ་བསངས་དུང་བརྡ་སོགས་དང་བཅས་བཀའ་ཆོས་ཚུགས་པ་གནང་སྟེ་གཞུང་ནས་ཕྱག་མཛོད་ཕེབས་ཏེ་བླ་མ་ཡབ་སྲས་སུ་མཇལ་དར་འབུལ་ཚན་དང་བསྒྲགས་པ་ཕུལ།
ཁོ་བོ་རང་ལ་ཡང་ཁ་བཏགས་ཞིག་གནང་བྱུང་། དེ་ནས་བཟུང་ཉིན་རེ་བཞིན་དུ་ཡང་ཆོས་ཇ་ཞུ་བ་དང་མཇལ་དར་འབུལ་མཁན་ནི་བར་མ་ཆད་པ་ལྟ་བུ་འདུག །བར་སྐབས་སུ་ཕུར་པ་སྒྲུབ་མཆོད་ཀྱི་སྔོན་འགྲོར་སྐུ་གདུང་རིན་པོ་ཆེ་ཁའུ་སྐྱེད་ལྷས་དང་།
བསམ་གླིང་མགོན་ཁང་རྣམས་སུ་འཕྲིན་འཆོལ་ཕེབས་དགོས་ཀྱི་ཐུགས་བྲེལ་ལངས་པས་བཀའ་ཆོས་སྔ་མོ་ནས་ཚུགས་ཀྱིན་འདུག །ཁོ་བོས་བཀྲ་ཤིས་བརྩེགས་སུ་བཀའ་ཆོས་གྲོལ་ནས་བཞི་ཐོག་ཕོ་བྲང་གི་གཟིམས་ཆུང་གསེར་ཁྲ་ཅན་དུ་རྗེ་བླ་མ་ངག་དབང་རྡོ་རྗེ་རིན་ཆེན་གྱི་དྲུང་དུ།
འདི་སྐབས་བཀའ་ཆོས་ཞུས་ཤིང་ཐོབ་པ་ལ། སྡོམ་གསུམ་རབ་དབྱེ།
ཐུབ་པ་དགོངས

གསལ་། ཚད་མ་རིག་གཏེར། སྡེབས་སྦྱོར་མེ་ཏོག་གི་ཆུན་པོ། ཀུན་བློས་མཛད་པའི་འཇིགས་བྱེད་བཅུ་གསུམ་མའི་སྒྲུབ་དཀྱིལ་ནག་འགྲོས། རི་ཁྲོད་མའི་བུམ་ཆོག །རྗེ་བཙུན་གྱི་རབ་གནས་དོན་གསལ། ཨ་མེས་ཞབས་ཀུན་བསོད་ཀྱིས་མཛད་པའི་རབ་གནས་དོན་ཐམས་ཅད་གྲུབ་པ་སོགས་ཀྱི་ལུང་དང་།
འཇམ་དབྱངས་སྨྲ་བའི་སེང་གེ། འཇམ་དབྱངས་དམར་སེར་ས་ལུགས། འཇམ་དཀར་མ་ཏི་ལུགས་རྣམས་ཀྱི་རྗེས་གནང་ལུང་བཅས་པ། སྒྲོལ་དཀར་ཡིད་བཞིན་འཁོར་ལོ་འོད་ཟེར་དྲུག་སྦྲགས་ཀྱི་རྗེས་གནང་ཚེ་འཁྲིད་ཟླ་བའི་ཆུ་རྒྱུན་དང་བཅས་པ།
དུར་བདག་གི་རྗེས་གནང་ཆོས་སྐོར་ཚང་མའི་ལུང་དང་བཅས་པ་ཞུས་ཤིང་ཐོབ་བོ། །ས་སྐྱ་ཚོགས་སུ་ཆོས་དུང་དཀར་པོ་རྒྱང་གྲགས་བུས་པའི་མང་ཇ་བཟང་བ་གཅིག་བཏང་།
ཐར་རྩེ་རྡོ་རྲཇེ་འཆང་མཻ་ཏྲི་ཨནྡན་ཤཱ་ས་ན་དྷ་ར་ཤྲི་བྷ་དྲའི་ཞལ་སྔ་ནས་ཀྱང་ཞབས་བརྟན་ལྷ་ཁང་གི་གོང་མ་ཡབ་སྲས་ལ་བཀའ་ཆོས་འབུལ་བར་ཕེབས་ཏེ་ཞལ་སྤྲོ་ལྷ་ཁང་དུ་བཞུགས་པ་དང་མཇལ།
གདུགས་དཀར་ཉེར་བདུན་མའི་དབང་གི་མཚམས་སྦྱོར་ཞིག་དགོས་གསུང་བ་ཞབས་འགྱུར་ཞུས། ཟླ་བ་བདུན་པའི་ཚེས་བརྒྱད་ལ་སྔོན་འགྲོ་སྣང་བ་གསུམ་པོ་རྫོགས་ནས་དབུ་རྩེའི་འདུ་ཁང་གི་འཇམ་དབྱངས་གཟི་འོད་འབར་བའི་སྤྱན་སྔར་སེམས

བསྐྱེད་ཆེན་མོ་མཛད། དེ་ཉིད་བན་ཚང་པ་དང་དུང་པ། རྒྱ་གླིང་པ། ངེད་ཅག་ཆོས་ཞུ་བ་དང་བཅས་པ་རྣམས་ལ་སྐུ་གདུང་རིན་པོ་ཆེ་སྐུ་སྒེར་གྱི་ཕྱག་འགྱེད་ཟབ་པ་གནང་ཞིང་ལམ་འབྲས་བླ་མ་བརྒྱུད་པའི་གོས་ཐང་ཞེ་གཅིག་འདུ་ཁང་གི་ནང་དུ་འགྲམ་པ་དང་།
ཆོས་དུང་དཀར་རྒྱང་འབུད་པ། བླ་མ་ཡབ་སྲས་སྣམ་སྦྱར་རྡོ་རྗེ་གསང་ལམ་བཞེས་ཤིང་སྐུའི་ཉེར་སྤྱད་དུ་འོས་པ་གསེར་ཆས་བསྒྲིགས་པ་སོགས་ཟབ་ཟབ་མཛད་པའི་ཕྱག་ལེན་སྣང་།
དེ་ནས་རྒྱུད་གསུམ་ཚུགས་པའི་བར་ལ་ཆོས་སེང་འདུག་པས་ངེད་རང་ཞྭ་ལུར་འོངས་ཏེ་སྔར་ཕུན་ཁང་ཆོས་མཛད་སྐུ་ཞབས་ཀྱི་ནོར་བུམ་སྒྲུབ་རྒྱུ་ཡོད་པ་འདི་སྐབས་འཇུག་པ་སོགས་ལ་བཀྲས་ལྷུན་དུ་འཁོར་ཙམ་ཕྱིན།
སླར་བདེ་ཆེན་སྤྲུལ་སྐུ་དང་། དཀའ་ཆེན་བློ་བཟང་དགེ་ལེགས། སྟོད་ཕྱོགས་ནས་བུ་ལུང་བླ་མ་རིན་པོ་ཆེ་ཡང་ཕེབས་ཏེ་སྒྲུབ་ཐབས་རིན་ཆེན་འབྱུང་གནས་ཀྱི་རྗེས་གནང་ཆ་ཚང་དང་། དཔལ་འཁོར་ལོ་བདེ་མཆོག་ལཱུ་ཡི་པའི་དབང་བཀའ་རྣམས་སོ་སོའི་དགོངས་བཞེད་ལྟར་ཕུལ།
དེ་ཚར་བ་དང་ས་སྐྱ་ནས་སྦར་ཤབས་བརྒྱུད་ནས་བཀའ་རྒྱ་གཏོང་རྒྱུ་ཡིན་གསུང་པ་ལ་ནི་མ་བྱུང་། བཀའ་ཆོས་རེ་ཞིག་མ་ཚུགས་ན་དགུན་མཚམས་ལ་ཡང་སྡོད་རན་པས

ཁྱད་པར་བྱུང་སྟེ་ཉེར་ལེན་གྱི་ཕོ་ཉ་བཏང་བས། ཕྱིར་ཕེབས་སུ་འཇམ་མགོན་བླ་མ་གཞི་བསྙེན་ཁ་སོའི་བཅད་རྒྱ་གནང་གྲུབ། དེ་རྩིས་ཀྱི་འཕྲལ་རང་དུ་ཤོག་གསུང་པའི་དུས་གཏུགས་ཤིག་བྱུང་། བཀྲས་རྫོང་ནས་ཕུན་ཁང་གི་རྟ་དྲེལ་སོགས་ཞུས་ཏེ་མྱུར་ཤེད་ཀྱི་ཕྱིན་པས་ས་སྐྱར་སླེབས་པའི་ནུབ་དེ་རང་ལ་སྐུ་མཚམས་གྲོལ་ཏེ་སང་ཉིན་ཐོ་རངས་བླ་བྲང་ཤར་པ་ཚོ་ལགས་ཟེར།
འབོད་མཁན་ཞིག་འདུག །ངེད་རང་གི་ཟླ་བོ་དང་རྟ་སློག་པོ་སོགས་ནི་གཉིད་དུ་སོང་ནས་ལན་མེད།
ངེད་ཀྱི་བལྟས་པས་བཀའ་དབང་ཞུ་བ་ལ་ཕེབས་ཟེར། དེ་ནས་བཞི་ཐོག་ཕོ་བྲང་གི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་གྱི་སར་དཔལ་ཀྱེ་རྡོ་རྗེའི་རྒྱུ་དུས་དབང་གི་སྟ་གོན་མཛད།
སློབ་བཤད་ལུགས་ཀྱི་རྒྱུད་སྡེའི་རབ་དབྱེ་སོགས་ནས་དྲངས་པའི་དབང་བཤད་རྒྱས་དྲགས་ནས་སྟ་གོན་དེ་ལ་ཡུན་རིང་པོ་འགོར་རུང་གསུང་ཆོས་གྲོལ་ནས་སྐྱ་རེངས་འཆར་བའི་གྲབས་མི་འདུག
།དེ་དུས་འཇམ་མགོན་བླ་མ་རང་གི་དབུ་བླའི་གྲས་ཀྱང་ཡིན་པས་གྱང་ར་དཔོན་སློབ་ཏུ་གྲགས་པ་དང་། ཕྱག་མཛོད་ཟེར་ཁང་ནས་བགྲེས་པོ་ཡང་དབང་ཞུ་བར་ཕེབས། སང་དེ་ཡང་སྔ་མོ་ནས་ཁོང་གཉིས་ཀྱིས་ངེད་བོས་བྱུང་སྟེ་ཕྱིན་པས།
དགེ་སློང་ཆོས་དོན་གྲུབ་ན་རེ། ཁ་སང་དཀྱིལ་འཁོར་བྲིས་ཐིག་མ

ཟིན་དོགས་སྔ་མོ་མཛད་པ་ཡིན། དེ་རིང་ད་ལྟ་མེད་དོ་ཟེར་ནས་ཕྱིར་ལོག་དགོས་པ་བྱུང་། དེ་ལྟར་རྒྱུ་དབང་གྲུབ་ནས་བཀྲ་ཤིས་བརྩེགས་པར་ཕེབས་ཏེ་རྒྱུད་གསུམ་གྱི་བཀའ་ཆོས་ཚུགས་སོ། །ལྷ་རིགས་འཁོན་གྱི་ས་འཛིན་སྐྱ་བོའི་རྩེར།
།རྒྱལ་རྣམས་མཁྱེན་པའི་མཁའ་དབྱིངས་ལས་འདས་དྷཱིཿ འཕོས་པའི་ངོ་མཚར་དཔལ་གྱི་དུམ་བུའི་དྲི། །ལྷ་བཅས་འགྲོ་ལ་ཤིན་ཏུ་བསིལ་བའི་སྨན། །བྱམས་པའི་རང་བཞིན་ངག་དབང་ཀུན་དགའི་གཉེན།
།ཕྱོགས་རྣམས་ཀུན་ལས་རྣམ་པར་རྒྱལ་བའི་མཚན། །བཟང་པོའི་མགོན་ཁྱོད་མཐའ་ཀླས་དཀྱིལ་འཁོར་ལྷའི། །སྤྲོ་དང་བསྡུ་བ་ཡོངས་ཀྱི་བྱེད་པར་ངེས། །རིགས་ཀྱི་ཐིག་ལེའི་དགེ་མཚན་དཔྱིད་ཀ་ཡིས།
།བཟུང་བས་རྡོ་རྗེ་ཐེག་པའི་དགའ་ཚལ་ནང་། །རིན་ཆེན་ཆོས་ཀྱི་སྙན་སྒྲོག་ཀོ་ཀི་ལ། །ཕན་བདེའི་དུས་སྟོན་འདྲེན་ཕྱིར་ས་འདིའི་རྒྱན། །ཐོག་མར་སྨིན་བྱེད་དབང་གི་ཆོས་སྒོ་དབྱེ། །བར་དུ་རྒྱུད་དོན་མཐར་ཐུག་གཏན་ལ་ཕབ།
།མཐའ་མར་ཟབ་མོའི་གདམས་པས་ཚིམ་མཛད་པ། །བཀའ་དྲིན་གསུམ་གྱི་ཕུང་པོ་ཁྱོད་ཁོ་ན། །འདི་སྐབས་འཇམ་མགོན་རྡོ་རྗེ་རིན་ཆེན་གྱི་དྲུང་དུ། །སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་ལུང་ཚང་བ་དང་།

གསང་བ་འདུས་པ་ཡེ་ཤེས་ཞབས་ལུགས་ཀྱི་དབང་། ནཱ་རོ་མཁའ་སྤྱོད་ཀྱི་བྱིན་རླབས། །ཀུན་བསོད་ཀྱིས་མཛད་པའི་སྒྲུབ་དཀྱིལ་ལུང་། །ཚེ་དབང་འཆི་མེད་དཔལ་སྟེར་སོགས་ཐོབ་བོ། །གུང་པ་བློ་རྒྱམ་པ་ལ་དྲི་མེད་རྣམ་གཉིས་ཀྱི་དབང་འབུལ་དགོས་གསུང་པ་ཕུལ།
བཀྲ་ཤིས་བརྩེགས་ནས་འཇམ་མགོན་བླ་མས་ངེད་ལ་སྒྲུབ་ཐབས་རིན་འབྱུང་དགོས་ཕེབས་བྱུང་ཡང་གཞུང་བཤད་ཀྱི་ཕྱག་དཔེ་གཟིགས་དགོས་དང་ཐུག་པས་སྔོན་ལ་ནི་འབུལ་མི་ཐུབ།
རྗེས་སུ་ནི་ལོང་མེད་པས་མ་འགྲིག་གོ །དེ་ནས་ས་སྐྱ་མདོས་ཆེན་དང་དགུང་གསར་སོགས་གྲུབ་མཚམས་སུ་ཞྭ་ལུ་ནས་ཡི་གེ་སླེབས་ཏེ། རི་བོ་དགའ་ལྡན་དུ་རྡོར་དབྱིངས་གི་དབང་རྒྱུན་སྤེལ་མཁན་ཞྭ་ལུ་ན་འོས་པ་སུ་ཡོད་རྩད་གཅོད་ལ་གཞུང་ནས་བཀའ་རྒྱ་བྱུང་པས།
ངེད་འོས་ཐོ་ལ་ཕུལ་ཚར་བས་བཀའ་ཆོས་འཕྲལ་དུ་གྲུབ་ཐབས་དགོས་ཚུལ་དང་། ཡང་དེ་རྟིང་ངེད་རང་ལ་རྒྱལ་ཚབ་རིན་པོ་ཆེས་བཀའ་རྒྱ་མཛད་ནས་ཟླ་བ་དང་པོའི་ཚེས་བཅོ་ལྔ་ཚུན་ལ་ལྷ་སར་འབྱོར་པ་ཡོང་དགོས་གསུང་བ་ཕེབས་པར་མ་ཟད་གཞུང་སའི་བཀའ་བཀོད་ཡུལ་གཉན་ལ་བརྟེན་ཞྭ་ལུར་བཞུགས་པའི་བླ་མ་སློབ་དཔོན་རྣམས་ཐུགས་ཚབ་ཚབ་མཛད་པས་ཡི་གེ་སྐྱེལ་བ་ལ་དེ་དུས་ཁམས་འགྲུལ་ཡོད་པས

སྟབས་མི་རེས་ཡོང་མི་ནུས་པ་གཉིས་ཙམ་རེ་ཡོང་གིན་འདུག་པ་སོགས་མི་སེར་གྲོང་པ་ངན་ཧྲུལ་རྣམས་ལ་བསུན་རྐྱེན་བྱེད་པ་འདྲ་སྙམ་ནས་བཀྲ་ཤིས་བརྩེགས་སུ་རྒྱུ་རྐྱེན་ཞུས་པས། ད་འོ་ན་གསང་དབང་གི་ལམ་སོང་མཚམས་སུ་བཞག་ཆོག་གསུངས་ཏེ་དཀྱུས་ཀྱི་བཀའ་ཆོས་ཚར་བ་དང་།
ངེད་རང་གཅིག་པུ་ལ་གསང་དབང་རྫོགས་པའི་བར་གནང་། གསེར་དངུལ་དར་གོས། སྣམ་བུ་སོགས་ཅི་འབྱོར་གྱི་དངོས་པོ་ཕུལ། ངེད་རང་ལ་ཡང་སྔ་ཕྱིར་གསོལ་རས་མང་པོ་གནང་བ་བྱུང་།
ས་སྐྱ་ནས་བཏེགས་འོངས་ཏེ་མར་ལམ་གྱི་རྟ་བསུ་བཏང་ནས་ཕྲན་དུ་འབོད་པ་འདུག་པས་ཕྱིན། ཕྲན་ས་ནང་པའི་སྡེ་པ་སྐུ་ངོས་རྣམས་ལ་ཚེ་དབང་བྱབས་ཁྲུས་སོགས་བྱས།
རི་ཕུག་ཏུ་རང་ལོ་སོ་བདུན་པ་ཀུན་ལྡན་ཞེས་པ་ལྕགས་ཕོ་བྱི་བའི་ལོ་ཤར་པ་དང་། སྐྱབས་མགོན་ཆེན་པོ་དང་འཇམ་མགོན་བླ་མ་ཡབ་སྲས་རྣམས་ཀྱི་ཞབས་བརྟན་དུ་དམིགས་ཏེ་ཞྭ་ལུ་འདུས་ཚོགས་ནས་ཆོ་འཕྲུལ་ཟླ་བའི་དུས་ཆེན་ལ་སྒྲོལ་དཀར་ཡིད་བཞིན་འཁོར་ལོའི་ཆོ་ག་གཏོང་ཐབས་སུ་དངུལ་སྲང་ལྔ་བཅུ་ཐམ་པ་དེབ་སྦྱོར་བྱས་པ་ད་ལྟ་གོང་འཕེལ་དུ་ཡོད།
འདི་སྐབས་རྐང་པ་ཅུང་མ་བདེ་བས་གཞུང་སར་དགོངས་ཞུ་བྱས་པས་ལོ་འདིའི་ཟླ་བ་གཉིས

པའི་ནང་དུ་དགའ་ལྡན་བྱང་རྩེ་དགེ་བཤེས་དགེ་ལེགས་བཟང་པོ་རྡོར་དབྱིངས་ཀྱི་དབང་ཞུ་བར་རྫོང་བརྡ་གནང་། རྒྱལ་ཚབ་རིན་པོ་ཆེས་ཁོ་བོ་ལ་ད་ལམ་ཁྱེད་རང་འབྱུང་ཁམས་མ་བདེ་ཕྱིར་ཁྲོལ་ཆ་བྱས་པ་ཡིན་གསུང་པ་སོགས་བཀའ་ཤོག་བསྐུར་པའི་རྟེན་ལ་གོས་སེར་གྱོན་ལྡང་གཅིག
།ཕྱག་མདུད། ཁ་བཏགས་ཉིན་མོ་བདེ་ལེགས་མ་བཅས་དང་། གཞུང་གི་དབང་ཡོན་དུ་ཇ་སྒམ་གཅིག །དངུལ་སྲང་བཅུ། གོས་ཆེན་ཡུག །མཆོད་དོད་སྲང་དོ།
ཁ་བཏགས་ཨ་ཤེ་བཅས་འབྱོར་བྱུང་། དགེ་བཤེས་ཁོང་ཡང་ལམ་བར་དུ་རྐང་འབམ་གྱིས་བསྙུན་ནས་འདི་ཁར་རྡོར་དབྱིངས་ཀྱི་སྟ་གོན་དང་དབང་དངོས་གཞི་ལ་མ་གཏོགས་ངེད་ཀྱི་སར་ཕེབས་མ་ཐུབ། ཁོང་གིས་སར་ངེད་ཀྱི་ཕྱིན་ནས་ཡོ་ག་ཊིཀ་དང་།
རྡོ་རྗེ་འབྱུང་བའི་ལག་ལེན་རིན་ཆེན་བསམ་འཕེལ་སོགས་རྡོར་དབྱིངས་ཀྱི་ཆོས་སྐོར་ཚང་མ་ཕུལ། ཞབས་ཀྱི་བསྙེལ་གཞི་དེ་ལ་ཡང་ངེད་རང་གིས་བཅོས་ཀས་ཕན་པ་བྱུང་།
དེ་མཚམས་སུ་རྒྱུད་སྨད་པའི་དགེ་བཤེས་ངག་དབང་དར་རྒྱས་ཀྱང་ཆོས་གསན་པར་ཕེབས། ཁོང་དཔོན་སློབ་སྟབས་གཅིག་ཏུ་དཔལ་འཁོར་ལོ་བདེ་མཆོག་བོང་ཞལ་ཅན་གྱི་དབང་བཀའ་དང་། ནཱ་རོ་མཁའ་སྤྱོད་ཀྱི་དབང་འཁྲིད་ཆ་ཚང་བཏང་།
སྐུ་སྐྱེ་བྱམས་པ་རྣལ་རྒྱལ་ལ་འཇམ

དབྱངས་སྨྲ་སེང་གི་རྗེས་གནང་སོགས་ཤེས་རབ་འཕེལ་བའི་རྟེན་འབྲེལ་སྒྲིབ་ཐུབ་པ་བྱས། ཡོ་གའི་དབང་སོགས་ཀྱི་ཕྱག་ལེན་དཀའ་གཤིས་ངེད་རང་གིས་དབང་གི་ས་བཅད་བསྒྲིགས་པ་ཞིག་ཕུལ་བས་དགེ་བཤེས་དེ་མཚན་ཉིད་པར་སོང་བར་བརྟེན་ས་བཅད་དེ་ལ་མཉེས་པོ་བྱུང་སོང་།
བསྙེན་པ་བྱེད་ཚུལ་སོགས་ཟིན་བྲིས་ཐན་ཐུན་དགོས་གསུང་པ་རྣམས་ཀྱང་དེ་འཕྲལ་བྲིས་ནས་ཕུལ་ལོ། །རྒྱལ་ཚབ་རིན་པོ་ཆོས་ཀྱང་རྗེས་སུ་ཞྭ་ལུ་པའི་ཆོས་གཞིས་སོགས་ལ་རྒྱབ་སྣོན་བཀའ་ཤོག་གནང་བ་སོགས་གཟིགས་ཟོས་ཆེ་བ་མཛད་རུང་།
རང་རེ་ཞྭ་ལུ་བའི་མིས་ནི་བཀའ་ཤོག་གི་རྒྱབ་རྩི་མི་འཕེར་ཞིང་ནང་དུ་ལྟོགས་གཤེ་ཚལ་ཕྱི་རུ་འབུལ་བ་ལུང་གི་གླེང་གཞི་ལས་བྱུང་བའི་ལེགས་འོད་ཉེས་འོང་དུ་སོང་བའི་གཏམ་བརྒྱུད་ཀྱི་འགྲན་ཟླར་འཕྱན་པ་ཁོ་ན་བྱས་སོ།
།ཨེ་མ་ཧོཿ གནས་ཤྲཱི་བྷཱུ་མིའི་དགོན་པ་རུ། །རྗེ་ས་སྐྱའི་བླ་ཆེན་ཞབས་ལ་གཏུགས། །མ་བདག་མེད་ཌཱ་ཀིའི་ཐུགས་ཀྱི་བཅུད།
།ཁོང་པཎ་གྲུབ་དབང་པོ་བིརཝ་པ། །དབྱིངས་ཕྱག་རྒྱ་ཆེན་པོར་གཤེགས་པའི་ལམ། །ཆོས་སྙན་བརྒྱུད་ཚད་མ་བཞི་ལྡན་གྱི། །ཚུལ་མ་ཉམས་གསུང་ངག་སློབ་བཤད་ལ། །སེམས་ཡིད་ཆེས་དྲག་པོས་རྣ་གཏད་བྱས།
།ཡུལཿ

བསིལ་ལྡན་རྒྱལ་པོའི་བཀའ་ལུང་གིས། །ཡོངས་སྡེ་སྣོད་འཛིན་པའི་བཤེས་གཉེན་ལ། །དཔལ་རྡོ་རྗེ་དབྱིངས་ཀྱི་སྨིན་གྲོལ་བཤད། །ནད་ཟུག་རྔུའི་མཚན་མར་སྦར་འདོན་བཏང་། །སྤྲང་འཁོས་མེད་ཀྱི་བློ་གསལ་གླེན་སྒོམ་བདག
།ཕོ་མཁས་པོ་བཙུན་པོ་གཅིག་མ་ལགས་ཏེ། །ཁོང་དད་ལྡན་འགའི་བླ་མ་གོ་ཆོད་བྱུང་། །དེ་ཡ་མཚན་ཆེ་མ་ལགས་སམ། །དེ་ནས་དགེ་བསྐོས་རིན་ཆེན་མཁས་གྲུབ་ལ་ཞྭ་ལུ་མཐིལ་གྱི་ཆེན་པོའི་འོས་བསྡུ་བྱས་པས་ཁོང་གི་བསམ་མནོ་ཡ་མཚན་པ་ཞིག་ལ་ཁ་བོ་ལ་རྡོར་དབྱིངས་ཀྱི་དབང་གཅིག་ཀྱང་ཞུས་སོང་།
གཞན་ནི་ཞྭ་ལུ་བའི་དེང་སང་གི་བླ་མ་སློབ་དཔོན་བྱེད་པ་གཞན་ཚོ་ནི་རྔན་པ་སྦྱིན་རྒྱུ་ཡིན་པས་དབང་ཞུ་རུ་ཤོག་བྱས་ཀྱང་བྲོས་འགྲོ་དགོས་པ་ཙམ་ཡིན་འདུག
།སྔར་ཕུན་ཁང་ཆོས་མཛད་སྐུ་ཞབས་དང་ནོར་བྲང་ལྡེ་ཆུང་བ་སྐུ་བགྲེས་པ་གཉིས་ལ་ཞུ་སྣ་བཅོལ་ནས་བླ་བྲང་ཆེན་པོར་སྒྲོལ་དཀར་གྱི་ཟབ་ཐང་ཞྭ་ལུའི་འདུ་ཁང་གི་ཐོག་ཚད་མ་གཅིག་བཞེངས་རྒྱུའི་སྙན་གསན་དངོས་རྒྱུ་དངུལ་སྲང་ལྔ་བཅུ་ལ་བསྐོར་བ་དང་བཅས་པ་ཕུལ་བ་དོན་སྨིན་བཀའ་དྲིན་བསྐྱངསབརྐྱངས་པས།
འདི་སྐབས་ནོར་བུ་གྲའ་ཁང་ནས་གཉེར་དོན་གྲུབ་ཚེ་རིང་མིང་བཀྲ་བཟང་པས་སྐྱོལ་ཤོག་ཅེས་ཁོང་པ་ཟབ་ཐབ་སྐྱེལ་དུ་བྱུང་།
ངེད་རང

སྐག་ཐོག་ཏུ་འབྱོར་པ་ལ་གྲངས་ཆེ་གྲྭ་ཚང་གི་བླ་མ་དབུ་ཆོས་རྣམས་བྱོན་ནས་སྒྲོལ་དཀར་གྱི་ཚ་མཆོག་དང་འབྲེལ་བའི་བརྟན་བཞུགས་ཕུལ། དེ་ཉིན་ཟབ་ཐང་བཀྲམས་ནས་རབ་གནས་དང་ཁོང་རྣམས་ལའང་སྒྲོལ་དཀར་གྱི་རྗེས་གནང་བས།
དེ་ནས་རི་ཁྲོད་བྱམས་པ་གླིང་གི་རབ་བྱུང་མ་འདུས་སྤྱི་ནས་གནས་བཅུའི་ཕྱག་མཆོད་སོགས་དང་མཁའ་འགྲོ་བརྟན་བཞུགས་རྣམས་ཀྱི་སྒོ་ནས་རིང་འཚོའི་རྟེན་འབྱུང་ཕུལ་ཏེ་སོ་སོའི་དངོས་པོ་ཕྱིར་སྤྲོད་དང་མང་ཇ་སོགས་བཏང་།
སྟོན་སེར་དུ་སླེབས་པ་དང་། སྐྱིན་ཁང་ལྕོག་སྤེལ་བས་འབོད་མཁན་བྱུང་སྟེ་དེར་རྐྱེན་སེལ་གྱི་རིམ་གྲོ་མང་དུ་བྱས། དེ་གོང་ཀ་བཞི་བའི་བུད་མེད་ཀྱིས་མི་བསད་ལབ་གླེང་ལ་བརྟེན་ནས་ཀ་ལྕོག་གཉིས་པོ་འཁྲུག་པ་ཤོར་ཏེ་ལྕོག་སྤེལ་བམ་ཐུབ་རུང་ཀ་བཞི་བས་རྒྱལ་ཆེན་ཤུགས་ལྡན་པར་བཅོལ་གཏམ་གྱིས་ལྕོག་སྤེལ་བར་འབུ་ཚེ་ཟད་གྲོག་མོའི་སྒོ་དྲུང་དུ་སླེབས་ཚར་བ་ཡིན་ཞེས་བརྗོད་ཀྱིན་ཡོང་འདུག་སྟེ།
ཨང་ཡིག་པ་སངས་མ་རྒྱས། ཉེ་གནས་སངས་རྒྱས་པའི་དཔེ་བཞིན་ཀ་བཞི་བ་རང་གི་མི་ངོ་དྲག་པ་ཚོ་ཤི། ལྕོག་སྤེལ་བ་ལ་ད་ལྟ་ཕན་ཆད་དུ་མི་ཤི་བྱུང་མ་སོང་། གཞན་ནི་མི་ལ་ཤི་ཆད་ལོས་ཡོང་།
དེ་ནས་ངེད་ཀྱི་ཚ་ཆུའི་འཕྲོད་བསྟེནབརྟན་བྱས་པས

རྗེ་བླ་མ་སེང་ཆེན་རྡོ་རྗེ་འཆང་ཡང་དེ་ན་ཕེབས་འདུག་པ་མཇལ། ཆབ་ཀྱི་འཕྲོད་ངོ་ཆུང་བས་འཕྲལ་ལ་ཐེག་རྒྱུ་ཡིན་གསུང་། ངེད་ཀྱི་སྙུགས་སུ་བསྲིངས་ན་མ་གཏོགས་ཧ་གོ་མི་ཡོང་ཞུས་པས་རེ་ཞིག་བཞུགས་ཏེ་མཇུག་ལ་འཕྲོད་ངོ་ཡང་བྱུང་ཚོད་གདའ།
དབང་ལྡན་ཆོས་འཁོར་བ་རྣམས་ཀྱིས་ངེད་འབོད་པ་འདུག་པས་ལམ་ཞོར་དུ་བལ་བུ་ལྷ་ཁང་མཇལ་བར་ཕྱིན་ནས་ཞག་གཅིག་སྡད། དེ་ན་ལྷ་གཅིག་ཁྲི་བཙུན་ཆོས་རྒྱལ་སྲོང་བཙན་སྒམ་པོའི་བཙུན་མོར་བྱོན་དུས་ཀྱི་མཆོད་གནས་བལ་པོའི་པཎྜིཏ་མཉྫུ་ཤྲཱི་ལས་བཞེངས་པའི་རྡོ་རྗེ་དབྱིངས་ཀྱི་རྩ་བའི་ལྷ་སོ་བདུན་པོ་ཐམས་ཅད་ཆོས་རྒྱ་འཆའ་བའི་ཚུལ་ཅན་ཤིན་ཏུ་ངོ་མཚར་བ་འདུག
།གཤེད་དམར་ལྷ་ལྔའི་ལྷ་ཁང་ཞིག་ཀྱང་འདུག་སྟེ་རྣལ་འབྱོར་དབང་ཕྱུག་གི་ལུགས་དང་མི་མཐུན་ནོ། །དེ་ནས་རིམ་གྱི་གྲྭ་ཚང་གི་བླ་མ་དབུ་ཆོས་རྣམས་ཀྱང་བསུ་བ་ལ་ཕེབས། ཐབ་བསུའི་གུར་ཞིག་འདུག་པར་ཇ་ཞལ་དངས་པ་གསོལ་ནས་ཆོས་འཁོར་དུ་ཕྱིན་ནོ།
།སློབ་དཔོན་ཆོས་འཛིན་ལགས་ཀྱི་ཤག་ཏུ་ཞག་གཅིག་བསྡད་ནས་སང་ཉིན་ཡར་ལམ་སློབ་དཔོན་ཚུལ་ཁྲིམས་ལགས་ཀྱི་ཤག་ཏུ་བོས་ནས་གུང་ཚིགས་དྲངས། འདུ་ཁང་རྩེར་ཕྱིན་ནས་ལྷ་མོ་མཇལ་ཞིང་རྡོ་རྗེ་འཆང་མཁྱེན་རབ་ཆོས་རྗེའི་བཞུགས་ཁྲི་དེ་ལ་བསྡད་ཅིང་།

གྲྭ་ཚང་གི་གྲོ་སོ་ཕྱེ་མར་སོགས་བཏེག་བྱུང་། གྲྭ་བྱིངས་ལ་ཐེག་མའི་ཆོས་འབྲེལ་དུ་སྨན་བླ་མདོ་ཆོ་ག་ཡིད་བཞིན་དབང་རྒྱལ་གྱི་ལུང་བཏང་། དེ་ནས་དཔལ་ཕྱག་ན་རྡོ་རྗེ་འགྲོ་བཟང་སྙིང་པོའི་ལུགས་དང་།
གཤེད་དམར་ལྷ་ལྔའི་དབང་བཀའ་བྱས། ངེད་རང་གིས་མང་འགྱེད་དང་། འཇོག་རྩེ་མོའི་ཆོ་ག་ནག་འགྲོས་སུ་བཀོད་པའི་གླེགས་བམ་གསར་བྲིས་སྤུས་གཙང་གཅིག །རྩེ་མོ་སྒྲུབ་མཆོད་ཉིན་གང་གཅིག་གི་གཏོང་ཐེབས་སུ་སྲང་བཅུ་གསུམ་སྦྱར།
དབང་ལྡན་སྒེར་གསུམ་པོའི་གཞིས་སོ་སོར་སྤྱན་འདྲེན་བྱུང་པས་ཕྱིན་ཏེ་བར་ཆེ་དང་ཆ་ལུར་རྡོར་དབྱིངས་ཀྱི་ཞི་བའི་སྦྱིན་སྲེག་རེ་དང་། གཞན་ཚང་མར་ཚེ་བཀའ་བྱབས་ཁྲུས་སོགས་བྱས།
སླར་ཆོས་འཁོར་དུ་འོངས་ཏེ་སློབ་དཔོན་བློ་གསལ་ལགས་ནས་གྲང་ཆུང་དུ་བསྙེན་བཀུར་ཞག་ཤས་ཞུས་ཤིང་། དེ་ནས་གྲྭ་ཚང་གི་འདུ་ཁང་དུ་མཎྜལ་རྟེན་གསུམ་སོགས་འབུལ་ཚན་རྣམས་ལེན་པར་ཕྱིན་པས་སློབ་དཔོན་ཚུལ་ཁྲིམས་ལགས་ཀྱིས།
ངེད་ཀྱི་ཆེ་བརྗོད་དང་གྲྭ་ཚང་གི་བསྟོད་ར་གཉིས་པོ་འདྲ་སེ་འདྲེས་སེ་བྱས་པའི་མཎྜལ་གྱི་མཚམས་སྦྱོར་བཤད་པ་ནི་མྱོག་ལ་མང་བ་ཞིག་མཛད་སོང་། སྒེར་འབུལ་ཕྲན་ཕྲན་མ་གཏོགས་གྲྭ་ཚང་གི་འབུལ་བ་ཚང

མ་ཕྱིར་སློག་བྱས། དེ་ནས་བཏེགས་པའི་ལམ་ཞོར་དུ་འདུས་བྱུང་སྨོན་སྐྱིད་ཀྱི་སྡེ་པ་ཚེ་བརྟན་ཕུན་ཚོགས་ལ་སྒེར་དུ་ཕྱག་དྲུག་པ་བར་ཆད་ཀུན་སེལ་གྱི་རྗེས་གནང་དང་སྤྱིར་ཚེ་བཀའ་བྱབས་ཁྲུས་སོགས་བྱས་ཤིང་ཡར་ལམ་རང་གི་གཞིས་སུ་ནང་མི་རྣམས་འཕྲད་ཙམ་དང་བསྐྱལ་ཆད་དཀའ་སྤེལ་བའི་རྒན་དཔོན་དེ་ལ་སྟེང་གྲིབ་བྱུང་ཟེར་མ་ཉན་པར་བོས་རུང་འཚོ་ཐུབ་རེ་མི་འདུག་པས་དེ་འཕྲལ་ཙམ་ལ་འོངས་ཏེ་རོན་སྐམས་སུ་ཕྱིན་པས་དེར་ཡོད་པའི་སྒང་ལ་རྒན་དཔོན་ཡང་འདས་འདུག
།དེ་ནས་རང་གནས་སུ་སླེབས་པ་དང་དགུན་མཚམས་ཚུགས་ཐུབ་པར་བགྱིས་སོ། །ནེའུ་གསིང་སྔོན་པོའི་དོ་ར་འཁྲིགས་པའི་ཚལ། །དགེ་བཅུ་ཀུན་ཚང་སྐྱིན་མཁར་ཡུལ་གྱི་ཕུར།
།དད་ལྡན་སྦྱིན་པོས་བསྙེན་བཀུར་བཏབ་པ་ལས། །རང་བྱུང་ཁྲུས་ཀྱི་རྫིང་བུར་ཆུ་འདུགས་བསྟེན། །འཇམ་མགོན་ཚངས་པ་ལྷ་ཡི་མེ་ཏོག་ཉིད། །བསམ་བཞིན་བྱོན་པའི་མཁྱེན་རབ་ཆོས་ཀྱི་རྗེ།
།གང་གི་བསྟི་གནས་དབང་ལྡན་ཆོས་འཁོར་དུ། །བརྒྱུད་པའི་མཚན་དོན་སྐྱོང་བའི་ལྷག་བསམ་བསྟར། །དེ་ནས་ནམ་ཟླ་དགུན་གྱི་རྒྱལ་མོའི་བཀས། །དལ་འགྲོའི་རྒྱུན་རྣམས་དར་ཐག་བརྐྱངས་ནས་བྱུང་།
།རྣལ་འབྱོར་ངས་ཀྱང་རི་སུལ་སྤོང་ཁང་དུ། །བེམ་ཆུང་གོས་སུ

གྱོན་ནས་མཉམ་པར་བཞག །རང་ལོ་སོ་བརྒྱད་པ་འཕར་བ་ཞེས་པ་ལྕགས་མོ་གླང་གི་ལོ་ཤར་པ་དང་། སྒྲོལ་དཀར་སྒྲུབ་མཆོད་ལ་ཟབ་སྐུ་སྦྱར་ཞིང་མང་འགྱེད་བཏང་། སྔར་གྱི་རྒྱུན་ལས་དགེ་སྦྱོར་སྐྱོང་ཁུལ་ཡོད་དུས་དྲུང་ཆེན་ཆོས་མཛད་ལགས་ནས་ལྡེ་ཆུང་པ་རྒྱལ་ཆེན་རྩེ་བ་ལ་དགེ་བསྐུལ་མཛད།
འདི་ཁའི་མཆོད་རྟེན་རྣམས་ཀྱི་རྫ་ཧྲུལ་བ་ཀུན་གསར་སྤོས་ཀྱི་ཉམས་གསོ་བྱུང་སྟེ་མཆོད་ཡོན་གྱི་ཆོ་ག་འབུལ་བ་དང་།
གྲུབ་ནས་རབ་གནས་སོགས་བྱས། ངེད་རང་གིས་ཞྭ་ལུ་ཕུ་ནས་རྡོ་དྲངས་ཏེ་མཁན་བརྒྱུད། སངས་རྒྱས་སོ་ལྔ། སྨན་བླ་བདེ་གཤེགས་བརྒྱད་སོགས་རྡོ་ལྷ་མང་པོ་བཞེངས་པ་ཧ་ལམ་བསྐོས་ཚར་པས་སྔར་མཁན་ཆེན་རིན་ཆེན་འཇམ་དཔལ་གྱི་ཕྱི་རྟེན་ཚ་ཁང་རིང་མོ་ལ་ཉམས་གསོ་དང་བསྒྲགས་རྡོ་ལྷ་རྣམས་སྒྲིག་ཐུབ་པ་བྱས།
སོག་པོ་ནེ་མན་ཐོ་ཡོན་མཁས་དབང་དོན་གྲུབ་རྒྱལ་མཚན་ལ་སངས་རྒྱས་མཉམ་སྦྱོར་དང་། བདེ་མཆོག་པདྨ་དྲ་བ།
གཤིན་རྗེ་གདོང་དྲུག་རྣམས་ཀྱི་དབང་བཀའ་སོགས་ཆོས་ཕྲན་བུ་བཤད། འདི་ལོ་ལ་སིང་དཔུང་འཇུག་ལ་བརྟེན་ཞྭ་ལུ་མཁན་པོའི་ཆོས་གཞིས་ལ་རྟ་དམག་གལ། ངོ་ཚ་བ་རྣམས་ཀྱིས་ཆོས་སྡེ་སྤྱི་སོར

ཁ་ཕངས་བྱས་ཏེ་མགོན་ཁང་གི་སྤྱན་གཟིགས་མེ་མདའ་གྲི་སོགས་སྤྲོད་དགོས་པ་དང་། ཁོ་བོས་དངུལ་སྲང་ལྔ་བཅུ་ཁྲོ་ལ་འདོན་སོགས་རྣ་མཆོག་བྲེགས་ཀྱང་རྐུབ་ཀྱི་ལྷན་པ་མི་ཟིན་པ་ཞིག་གདའ། ས་སྐྱར་འཇམ་མགོན་བླ་མ་ཡང་སྐུ་ཁམས་ངན་པའི་གནས་ཚུལ་ཐོས་ནས་གསོལ་འདེབས་ཀྱི་རྟེན་དང་བཅས་པའི་ཞུ་ཡིག་འབུལ་མཁན་བཏང་།
ཕྱིར་ཕེབས་སུ་བསྙེལ་གཞི་བྱུང་ཚུལ་ཞིབ་བསེད་དང་། བྱང་ཁའི་དོགས་གནས་འདུག་པས་བྱད་བཟློག་དང་ཚེ་སྒྲུབ་གང་དྲག་བྱེད་དགོས་པོས་ཁམས་དངས་པོ་བྱུང་ན་ངེད་རང་དཔོན་སློབ་དམ་ཚིག་གཙང་བས་སྔར་གྱི་ཆོས་འཕྲོ་ཡོད་པའང་ཚང་བར་བེད་དོ་གསུངས་པའི་བཀའ་བཟང་པོ་དང་ཐུགས་དམ་བྲིས་སྐུ་ཁ་ཤས་བསྐུར་ནས་རི་ཕུག་ཏུ་ཕུལ་གསུང་བ་འབྱོར་རོ།
དེ་འཕྲལ་ཞྭ་ལུ་ཚོགས་སུ་མང་ཇ་དང་། མགོན་ཁང་རྣམས་སུ་བསྐང་འཕྲིན་གཏོང་འཇུག་ཁོ་བོ་རང་ནས་ཀྱང་ཞབས་བརྟན་ལ་འབད་རུང་། རྨི་ལམ་དུའང་རྗེ་ཉིད་ན་བཟའ་མེད་པའི་སྐུ་གཅེར་བུ་མཛད་ནས་བཞུགས་པ་ཞིག་བྱུང་སྟེ་སླར་ཟླ་བ་བཅུ་གཉིས་པའི་ཚེས་དཀར་འཕྲལ་གཟུགས་སྐུ་ཆོས་དབྱིངས་སུ་ཐིམ་པ་བྱུང་ཚོད་འདུག
།ད་ནི་གང་ལ་བསམ་ཡང་སྙིང་པོ་མེད་པ་དང་། ཁོ་བོ་རང་གི་ཆོས་སྒྲུབ་བློ་འདིའང་ར་མ་རྒན་མོ་ན་རིང་གི་རྫབ་ལ་བཏང་པ་དང

ཁྱད་པར་མི་འདུག །ར་མ་རྒན་མོ་དེས་ཀྱང་རྩ་ནེ་རིང་གཅིག་འཐེན་བསམ་ཕེ། གཉིས་འཐེན་བསམ་ཕེ། མཐར་ཐམས་ཅད་ལ་ཁ་ཙོགས་ཙམ་རེ་བྱས་ནས་རྩ་ཟ་རྒྱུ་མེད་པར་ཉལ་འདུག་པ་འོང་། དེ་བཞིན་དུ་རང་རེས་ཀྱང་ཆོས་གཅིག་ལ་ཚྭ་བལྟས།
གཉིས་ལ་ཚྭ་བལྟས། མཐར་ཐམས་ཅད་ལ་ཚྭ་བལྟ་བ་ཙམ་རེ་བྱས། ཉམས་མྱོང་སྣ་ཁ་གཅིག་ཀྱང་མི་ཡོང་བ་འདུག །ཡང་ཁ་གཅིག་ན་རེ། ཁྱོད་ཀྱི་ཆོས་བྱ་ལུགས་མ་ཤེས་པ་ཡིན། ཆོས་མང་པོ་ཞུ་བ་དང་རྣམ་གྲངས་མང་པོའི་ཉམས་ལེན་གཡེང་བའི་རྒྱུ་ཡིན།
ཆོས་གཅིག་ལ་བསྒྲིལ་དགོས། སྔོན་གྱི་བཀའ་གདམས་པས་ཀྱང་། ཕན་བྱ་མང་པོ་སྒྲིབ་ཤིང་ཡིན། །རང་མགོ་འདོན་ན་གཅིག་ལ་བསྒྲིལ། །ཞེས་གསུངས་པ་མི་གདའ་འམ་ཟེར།
དེ་ཀ་ཡིན་པ་འདུག་སྟེ་མི་ཡོང་བ་འདུག །བྱུང་ན་ལྟ་བྱད་འདོད་པ་གཅིག་ཡིན། དེ་ནི་བཀའ་སྡེ་སྣོད་གསུམ་པོ་ཐམས་ཅད་བསླབས་པོ་གསུམ་དུ་དྲིལ་ནས་རང་སེམས་འདུལ་རྒྱུའི་སྐད་ཆ་ཡིན་གྱི།
ཆོས་སྤྱོད་བཅུ་ལ་སོགས་པའི་རྣམ་གྲངས་མང་པོ་མ་བྱེད་ཞོག་ཟེར་བའི་ཚིག་ཏུ་འགྲོ་བ་དཀའོ། །རྣམ་པ་ཐམས་ཅད་མཁྱེན་པའི་གོ་འཕང་སྒྲུབ་པ་ལ་ཚོགས་དཔག་ཏུ་མེད་པ་གསོག་དགོས་པས་ལས་སླ

བ་ཞིག་གིས་མི་ཡོང་ངོ་། །བྱང་ཆུབ་སྒྲུབ་རྒྱུ་སོགས་ཀྱི་བསམ་མནོ་མེད་པར་ཉི་མ་ཕུལ་བྱེད་ཡིན་ན་ཅི་དགའ་བར་ཟད་དོ། །ངས་ནི་བཀའ་སྡེ་སྣོད་གསུམ་དང་རྒྱུད་སྡེ་བཞི་བོ་མི་དགོས། མུ་སྟེགས་རྒྱང་འཕེན་གྱི་གྲུབ་མཐའ་ཡན་ཆད་ལ་བློའི་དཔྱད་པ་དོར་བ་བྱ་བའི་ཚུལ་ཡོད་པ་མ་ཤེས་སོ།
།ད་ལྟའི་བོད་ཀྱི་བཙུན་པ་ཁྱུ་གཅིག་ལ་ཁ་ཏོན་སྐྱོར་རྒྱུ་རྣམ་གྲངས་མང་པོ་ནི་འོང་གིན་འདུག །དེ་གཅིག་ལ་བསྒྲིལ་ནས་རང་མགོ་ཐོན་པ་བྱུང་ན་ཡི་གེ་ཀློག་པོ་སློབ་ཀྱང་མི་དགོས་སོ།
།ངས་ནི་རང་མགོ་འདོན་ན་གཅིག་ལ་བསྒྲིལ། ཟེར་བ་དང་། སྤྱོད་འཇུག་ལས། སེམས་བསྲུང་བརྟུལ་ཞུགས་མ་གཏོགས་པ། །བརྟུལ་ཞུགས་མང་པོས་ཅི་ཞིག་བྱ།
།ཞེས་དང་། ཤེས་སྤྲིང་ལས། བསྙེངས་དང་བྲལ་ལ་མང་དུ་གསོལ་ཅི་འཚལ། །ཕན་པའི་གདམས་ངག་དོན་པོ་འདི་ལགས་ཏེ། །ཁྱོད་ནི་ཐུགས་ཐུལ་མཛོད་ཅིག་བཅོམ་ལྡན་གྱིས། །སེམས་ནི་ཆོས་ཀྱི་རྩ་བ་ལགས་པོར་གསུངས།
།ཞེས་པ་རྣམས་གནད་གཅིག་ཏུ་གོ་མོད་ཀྱི། དེ་ནི་ཁ་ན་མི་འདུག་ཅིང་འཛིན་པའི་ཐབས་སུ་རྣམ་གྲངས་མང་པོ་དགོས་པ་ཡང་ཡོད། མི་དགོས་པ་ཡང་ཡོད་པས། ཧམ་པའི་སྦར་ཚོད་དེ་འདྲ་རང་ཐམས་ཅད་ལ་མི་རུང་ངོ་།
།ཧེ་ཧེ། དེ་ནས་སེ་རའི་དགེ་བཤེས་དགེ་འདུན་བློ་གྲོས་སོགས་ལ་རྗེ་བཙུན་ཙོང་ཁ་བའི་འཁྲིད་ཡིག་ཡིད་ཆེས

གསུམ་ལྣད་གྱི་བཞེད་སྲོལ་ལྟར་ནཱ་རོ་ཆོས་དྲུག་གི་འཁྲིད་བཏང་། ནཱ་རོ་ཆོས་དྲུག་ལ་བུ་སྟོན་སོགས་ཀྱི་བརྒྱུད་པོ་འདེད་རྒྱུ་བྱས་པའང་དེང་སང་དགེ་ལུགས་པའི་འཁྲིད་ཚུལ་འདི་མ་གཏོགས་གཞན་མ་རྙེད་དོ།
།དེ་རྗེས་དགེ་སློང་ཡེ་ཤེས་རྣམ་རྒྱལ་སོགས་ལ་ནཱ་རོ་མཁའ་སྤྱོད་ཀྱི་འཁྲིད་ལུང་ཚང་བ་བྱས་སོ། །རང་ལོ་སོ་དགུ་པ་དགེ་བྱེད་ཅེས་པ་ཆུ་ཕོ་སྟག་གི་ལོ་སྐྱབས་མགོན་ཆེན་པོའི་ཞབས་བརྟན་ཚེ་སྒྲུབ་ལོ་འཁོར་གྱི་དགོས་ཆ་གནང་བས་ལོ་ཧྲིལ་གྱིས།
མཚམས་བྱས་ནས་བདེ་མཆོག་དཀར་པོ་སོགས་ཀྱི་ཚེ་བསྙེན་བཏང་ཞིང་ཞབས་བརྟན་སྒྲུབ་ཚུལ་བྱས། ཧོར་ཟླ་ལྔ་པོ་ཙམ་ལ་ཆོས་སེང་གི་ཚུལ་དུ་མཚམས་གྲོལ་ནས་ངོར་དུ་ཕྱིན།
མཁན་ཆེན་ཐམས་ཅད་མཁྱེན་གཟིགས་བྱམས་པ་ཀུན་དགའ་བསྟན་འཛིན་གྱི་དྲུང་དུ་དཔལ་ཀྱཻ་རྡོ་རྗེ་བཀའ་བབ་བཞིའི་དབང་དང་། ལམ་དུས་ཁ་གསོའི་དབང་དང་རྗེས་གནང་ཁ་ཤས་ཞུས། རྗེ་བླ་མ་ངག་དབང་ལེགས་གྲུབ་པའི་སྤྱན་སྔར་བདེ་མཆོག་མཁའ་འགྲོ་རྒྱ་མཚོ་དང་།
གུར་རིགས་བསྡུས་ཀྱི་དབང་བཀའ་ཞུས། ཁོ་བོ་རང་གིས་མཁན་ཆེན་སྐུ་བགྲེས་གཞོན་སོགས་ལ་འོད་ཟེར་དྲི་མེད་ཀྱི་དབང་དང་། རྣམ་སྲས་བཀའ་ཆེན་བཅོ་ལྔའི་རྗེས་གནང་ཕུལ།
ངོར་དགོན་པའི་མགོན་ཁང

བཀའ་རྒྱ་མ་སོགས་ཚང་མར་མཆོད་མཇལ་ཞུས། དེ་སྐབས་ཨ་མདོ་བྲག་དགོན་རིན་པོ་ཆེ་ཡང་ངེད་རྩད་གཅོད་ཅིང་ངོར་དུ་ཕེབས། ཁོང་ལ་འདོད་ཆོས་རྣམས་རྩོལ་བ་གང་ཆེ་དགོས་པའི་རྒྱབ་སྐྱོར་དུ་རྒྱལ་ཚབ་ཚེ་སྨོན་གླིང་གིས་བཀའ་ཤོག་གཅིག་ཀྱང་བསྐུར་འདུག
།སྡེ་དགེ་སྤྲུལ་པའི་སྐུ་དང་ཡང་དེ་དུས་མཇལ་ཞིང་སླར་རི་ཕུག་ཏུ་དབང་གསན་པར་ཕེབས་རྒྱུའི་སྐོར་ལ་མཁན་རིན་པོ་ཆེས་ངེད་ལ་གཉེར་གཏམ་མཛད། ཚུར་འཁོར་ནས་བཀྲས་ལྷུན་དུ་རྗེ་བཙུན་བླ་མ་ཡེ་ཤེས་ཀྱི་མཁའ་འགྲོ་མ་བློ་བཟང་ཆོས་དབྱིངས་བདེ་ཆེན་མཚོ་མོ་ཕེབས་པས་མཇལ་བར་ཕྱིན་ནས་སེང་གདོང་རིགས་ལྔའི་རྗེས་གནང་སོགས་ཞུས།
རི་ཕུག་ཏུ་སླེབས་པ་དང་རྒྱུད་སྨད་པའི་དགེ་བཤེས་ངག་དབང་དར་རྒྱས་ཀྱང་ཆོས་གསན་པར་ཕེབས།
དེ་ཡང་བྲག་དགོན་རིན་པོ་ཆེས་གསན་རྒྱུའི་སྐོར་ནི་ཁོང་རང་གི་ཕྱག་བྲིས་སུ་མཛད་པ་འདི་ལྟར་རོ། །དྲིན་ཅན་རྩ་བའི་བླ་མ་རྡོ་རྗེ་འཆང་ཆེན་པོའི་ཞབས་ཀྱི་པདྨོའིདྲུང་དུ།
སྤྲང་འཁྱམས་བདག་གི་བཀའཆོས་སྙན་གསན་ཞུ་རྒྱུའི་ཐོ་ནི། གསང་འདུས་འཇམ་པའི་རྡོ་རྗེ། གསང་འདུས་འཇིག་རྟེན་དབང་ཕྱུག །མ་ཧཱ་མ་ཡ། ཀྱཻ་རྡོར། བདེ་མཆོག་ལ་ཝ་བཅུ་གསུམ་མ།
བདེ་མཆོག་པདྨ་དྲ་བ། བདེ་མཆོག་སངས་རྒྱས་མཉམ་སྦྱོར། རྩེ་མོ་རིགས

བསྡུས་། ཁམས་གསུམ་རྣམ་རྒྱལ། དཔལ་མཆོག་རྡོར་སེམས། འཇམ་དཔལ་གསང་ལྡན། གཙུག་དགུ། མི་འཁྲུགས་པ་ལྷ་བཅུ་གསུམ། འོད་ཟེར་དྲི་མེད། གཟུངས་གྲྭ་ལྔ། དོན་ཞགས་ལྷ་མང་། ཕྱག་རྡོར་འགྲོ་བཟང་། རྣམ་འཇོམས་དཀར་པོ།
རྡོ་རྗེ་གདན་བཞི། འཇིགས་བྱེད་བཅུ་གསུམ་མ་རྭ་ཚར་ལུགས། གདོང་དྲུག །འཆི་བདག་འཇོམས་པ། རྟ་མགྲིན་ཡང་གསང་། གཡུ་ཐོག་སྙིང་ཐིག །ཚེ་དབང་འཆི་མེད་དཔལ་སྟེར། འཇམ་དཔལ་སྨྲ་སེང་གི་རྗེས་གནང་དང་ལས་ཚོགས།
མགོན་པོ་བེང་གི་རྗེས་གནང་། ཇེམ་དམར་གྲྭ་མངོན་ལུགས་ཀྱི་རྗེས་གནང་། གིང་ལྔ་གཟའ་གདོང་གི་རྗེས་གནང་། ལྕམ་སྲིང་གཙོ་འཁོར་གསུམ་གྱི་རྗེས་གནང་། འཇིགས་བྱེད་རྭ་འཁྲིད།
གྲུབ་རྒྱལ་ཚེ་འཁྲིད། རྒྱུད་བཞི་དང་། ཞྭ་ལུའི་གདན་རབས་གསར་རྩོམ་མཛད་པའི་ལུང་བཅས་ལགས་པས་ཐུབ་བསྟན་སྤྱི་དང་། སྒོས་སུ་ཀུན་མཁྱེན་བུ་སྟོབས་ཞབས་ཀྱི་རིང་ལུགས་སྤེལ་བའི་ཐུགས་སྨོན་གྱི་མཐུ་གྲུབ་པའི་དོན་བཞི་གུས་ལྡན་གྱི་རེ་བ་ཡོངས་སུ་རྫོགས་པའི་ཐུགས་བསྐྱེད་དང་བརྩེ་གཟིགས་ཅིས་ཀྱང་བཀའ་དྲིན་སྐྱོང་དགོས།
བདག་གིས་ཀྱང་ཐོབ་ཐོབ་མང་པོའི་རྣམ་གྲངས་གསོག་འདོད་དང་། གཞན་གྱིས་མ་ཐོབ་པ་ཞིག་རང

གིས་ཐོབ་ཟེར་བའི་གྲགས་པ་སྒྲུབ་འདོད་དང་། ཚུལ་འདི་ལ་བརྟེན་ནས་ཟང་ཟིང་གི་བདེ་བ་བསྒྲུབ་འདོད་གཏན་ནས་མ་ལགས་ཀྱིས། སྤྱིར་བཀའ་དྲིན་ཅན་གོང་མ་དེ་དག་གི་ཐུགས་དགོངས་རྫོགས་པ་དང་སྒོས་སུ་བདག་གི་བླ་མ་རྗེ་དྷཱ་ཛཱིའི་མཙན་ཅན་དེ་ཉིད་དགུང་ལོ་བརྒྱད་ཅུའི་ངོ་མཐོང་ཀྱང་།
ཀུན་མཁྱེན་བུ་སྟོན་ཞབས་ཀྱིས་དཀའ་བ་བརྒྱ་ཕྲག་གིས་བཙལ་བའི་དབང་རྒྱུན་ལྷའི་བདུད་རྩི་ལྟ་བུ་དེ་དག་ཁྱེད་རང་གིས་གཅིག་ཐོབ་ན།
ངས་ཀྱང་ཐོབ་པ་དང་ཁྱད་པར་མི་འདུག་པས་བརྩོན་པ་བསྐྱེད་ཨེ་ཐུབ་ཅེས་སྤྱན་ཆབ་སྒོ་ར་ཡང་ཡང་གསུང་པ་གྱེན་བཟློག་མ་ནུས་པར་འདི་བཞིན་ཞུས་པ་ལགས་པས་རྗེས་བརྩེའི་ཀློད་ནས་འདོར་པ་མེད་པ་ཞུ།
ཕ་ཚེ་རབས་ཀྱི་བླ་མ་ཁྱེད་དང་མཇལ། །བདག་སྤྲང་འཁྱམས་ཀྱི་བསམ་དོན་འགྲུབ་བོ་སྙམ། །ད་ལེགས་བཤད་གསུང་གི་བདུད་རྩི་ཡིས། །ཡིད་རེ་བ་རྫོགས་པར་མཛད་དུ་གསོལ། །ཞེས་པའོ། །དེ་ལྟར་སྤྱིར་ཁོ་བོ་ལ་རྒྱུད་ནས་བཤད་པའི་རྡོ་རྗེ་སློབ་དཔོན་གྱི་མཚན་ཉིད་ནི་འགའ་ཡང་ཡོད་པ་མ་ཡིན་མོད།
བསྟན་པའི་སྙིང་པོ་གསང་སྔགས་རྡོ་རྗེ་ཐེག་པ་ལ་ཐུག་ཀྱང་། རྗེ་བཙུན་ས་པཎ་གྱིས། འོན་ཀྱང་སོ་སོ་ཐར་པ་ནི།
།ནུབ་ཀྱང་གཟུགས་བརྙན་ཙམ་ཞིག་སྣང་། །རྡོ་རྗེ་ཐེག་པའི་བསྟན་པ་ནི། །གཟུགས་བརྙན་ཙམ་ཡང་མི་སྣང་ངོ་། །ཞེས་གསུངས

པའི་དགོངས་པ་ཡང་། ལམ་གྱི་རྩ་བ་དབང་བསྐུར་བའི་གཟུགས་བརྙན་ཙམ་ལ་ཡང་མ་བརྟེན་པར། རང་དགར་དཀྱིལ་འཁོར་གྱི་ཆོ་ག་བྱེད་པ་དང་། བྱིན་རླབས་ཀྱི་ཆོ་ག་ཕྲ་མོ་ཙམ་ལ་བརྟེན་ནས་རྩ་རླུང་ཐིག་ལེའི་ལམ་སོགས་བསྒོམ་པའི་ཕྱག་ལེན་བོད་འདིར་ད་ལྟ་ཡན་ཆོད་དུ་ཤིན་ཏུ་མང་བ་བྱུང་པ་འདི་ལ་དགོངས་ཤིང་།
རྡོ་རྗེ་འཆང་ནས་རྩ་བའི་བླ་མའི་བར་དུ་བརྒྱུད་ནས་བསྐུར་པའི་དབང་གི་རྒྱུན་འདི་དག་ནུབ་ན་ནི་གསང་སྔགས་ཀྱི་བསྟན་པ་རྣལ་མ་མི་དགོས་གཟུགས་བརྙན་ཙམ་དུ་ཡང་འཇོག་པའི་གཞི་མ་གྲུབ་སྟེ།
དཔེར་ན་བསླབ་བསྡོམ་མ་བླངས་པའི་ཁྱིམ་པ་ཆོས་ཤེས་པ་གཞི་གཅིག་ཏུ་མང་དུ་ཚོགས་ཀྱང་དགེ་འདུན་གྱི་སྡེར་མི་འགྲོ་བ་བཞིན་ནོ།
།ཚུལ་དེ་ལྟ་བུའི་དགག་བྱ་འགག་པའི་ཐབས་ཙམ་དུ་དབང་གི་རྒྱུན་ཐོ་ཡིག་ཏུ་གསལ་བའི་ནང་ནས་ཀྱཻ་རྡོར་དཔལ་མཆོག་རིགས་བསྡུས། ཁམས་གསུམ་རྣལ་རྒྱལ་གསུམ་པོ་མ་གཏོགས་པའི་གཞན་ཚང་མ་བསྐུར་ཐུབ་པར་བྱས་སོ།
།བྲག་དགོན་སྤྲུལ་པའི་སྐུ་འདི་ཉིད་དང་། མཁས་པ་ལ་གྲུབ་པས་ཁྱད་པར་དུ་བྱས་པ་ཞིག་ཡོད་པས་ཁོ་བོ་རང་གིས་ཆོས་ཞུས་པ་ལ་དཔལ་དུས་ཀྱི་འཁོར་ལོ་སྡོམ་པ་ཆེན་པོའི་དབང་།
བདེ་མཆོག་སྡོམ་འབྱུང་། མཻ་ཏྲི་བཅུ་གསུམ་མ། གཤེད་དམར་བཅུ་གསུམ་མ།

འཇིགས་བྱེད་དཔའ་བོ་གཅིག་པ་བུ་ལུགས། རྣམ་སྣང་མངོན་བྱང་། འཆི་མེད་རྔ་སྒྲ། མི་འཁྲུགས་པ་ལྷ་དགུ། གདུགས་དཀར་ཉེར་བདུན་མོ་རྣམས་ཀྱི་དབང་བཀའ་དང་། གཞན་ཡང་རྗེས་གནང་ཟུར་བཀའ་དང་ལུང་མང་བ་ཞིག་བཅས་ཐོབ་བོ།
།ཨེ་མ་ཧོ། སྟོན་ཆུ་འཛིན་གསར་གཞོན་འཁྲིག་པ་ལས། །སྒྲ་དབྱར་གྱི་རྔ་གསང་མཐོ་ན་ཡང་། །ཆར་ནོར་འཛིན་གཤེར་བའི་རྒྱུན་མེད་ན། །སྨན་རྩི་བཅུད་ལོ་ཏོག་འཕེལ་བ་མིན། །ཤིང་དྲི་ཞིམ་པདྨའི་གེ་སར་ལ།
།ཡིད་དགའ་བྱེད་སྐྱེ་བོ་མང་ཡོད་ཀྱང་། །ཁོང་རྐང་པ་དྲུག་པ་མ་གཏོགས་པའི། །བཅུད་སྦྲང་རྩི་ལེན་པ་ནུས་མ་ཡིན། །བརླན་ཉལ་འགྲོས་བསླད་པའི་འོ་མའི་རྒྱུན། །མི་མཁས་རྨོངས་ཕལ་གྱིས་བདུད་རྩིེར་ལེན།
།ཕོ་ཉམ་ཆུང་རུས་པའི་གོས་ཅན་འདིས། །རྫས་དེ་ཉིད་སོ་སོར་ཕྱེ་ལ་ལྟོས། །འདི་ན་མཁས་བླུན་བྱེ་བྲག་མི་འབྱེད་ཅིང་། །ཆོས་དབང་ཆོས་མིན་དབྱེ་བའང་མཉམ་པ་ཉིད། །ནོར་དང་གྲགས་པ་སུ་ཆེས་ཐུབ་བསྟན་སྐྱོང་།
།དེ་ཕྱིར་འགལ་འདི་ཀུན་བཟོད་པར་གསོལ། །དེ་ནས་རྩིབས་རི་ཆུ་བཟང་ནས་གནས་བརྟན་སྤོང་པ་ལ་བསྐལ་བཟང་དར་རྒྱས་ཡང་ཕེབས་ཏེ། ཁོང་གི་བསྡེབས་སུ་ལྷུན་པོ་རྩེའི་སློབ་དཔོན་ཟླ་བ་དང་།
དབུ་མཛད་སོགས་ལ་སྒྲུབ་ཐབས་རིན་འབྱུང་གི་རྗེས་གནང་ལུང་དང་བཅས་པ་ཚར་པ་བྱས། རང་ལོ་བཞི་བཅུ་མཛེས་བྱེད

ཅེས་པ་ཆུ་མོ་ཡོས་ཀྱི་ལོ་ཟླ་བ་གཉིས་པ་ཙམ་ལ་སྡེ་དགེ་སྤྲུལ་པའི་སྐུ་མཚམས་ཁོངས་སུ་ཕེབས་པ་ལ་རྡོར་དབྱིངས་དང་དོན་ཞགས་ཀྱི་དབང་བཀའ་སོགས་དགོངས་བཞེད་ཀྱི་ཆོས་བཀའ་རྣམས་ཕུལ། སླར་ཧོར་ཟླ་ལྔ་པའི་མཇུག་ཏུ་དགེ་སློང་སྦྱིན་པ་སོགས་རང་རེའི་གྲྭ་པ་མང་བ་ཞིག་ལ་ཆོས་སྐྱོང་ཡོངས་རྫོགས་ཀྱི་རྗེས་གནང་བཏང་།
དམ་རྫས་བདུད་རྩི་རིལ་བུའི་སྒྲུབ་པ་ཞིག་ཀྱང་བྱས། མ་ཧེ་མཆོད་པ་རན་གོང་དུ་རི་ཕུག་གི་ཐུགས་རྣམས་གསོས།
ལེགས་བཤད་ཆོས་གླིང་ནས་དགེ་སློང་སྲི་རྡོར་བོས་ཏེ་མགོན་པོ་བེད་དང་ལྷ་མོའི་འཆམས་སྐུ་དང་། རྣམ་སྲས་ཀྱི་ཆིབས་སེངྒེ་སོགས་ལ་ཉམས་གསོ་ཕུལ། བུག་འདོན་གྱི་མཚན་མོ་སྔར་བཞིན་སྐད་གཏོང་པ་ཧེ་རུ་ཀའི་ཆས་སྤྲད་ནས་བྱུང་པ་ལ་བཀའ་བསྒོ་སོགས་བྱས།
དངོས་གཞིའི་སྐབས་ཞྭ་ལུ་མཐིལ་དུ་ཕྱིན་ནས་ལྷ་མགོན་གཉིས་ལ་འཆམས་གོས་གསར་པ་རེ་དང་སྙན་རྒྱན་གསར་བཟོས་བྱས་པ་འབུལ་སྦྱོར་དང་སྦྲགས་པའི་མང་ཇ་བཏང་།
འཆམས་གོས་བླ་བྲང་ཆེན་པོར་ཞུས་པའི་རྒྱུ་ཆ་ཕུལ་བ་སོགས་སྡོམ་དངུལ་སྲང་དྲུག་ཅུ་སྐོར་སོང་། འདི་སྐབས་ཁལ་ཁ་ཁུ་རལ་གྱི་རྗེ་བཙུན་དམ་པའི་དགོངས་རྫོགས་སྒྲུབ་མཁན་བྱུང་པ་ལོ་ཙཱ་བ་ཚུལ་ཁྲིམས་ཀྱིས་བྱས་ནས་ཞྭ་ལུར་མང་ཇ་འགྱེད་བཅས་སྩལ།

ཏཱ་བླ་མ་བློ་བཟང་ཟླ་བ་དང་། གུང་ཚེ་རིང་བཀྲ་ཤིས་སོགས་ངེད་འཕྲད་པར་ཡང་སླེབས་བྱུང་། གྲངས་ཆེ་གྲྭ་ཚང་གི་འདུ་ཁང་དེར་དབང་ལྡན་ཆོས་འཁཽར་བའི་དབུ་ཆོས་ལ་བསྙེན་རྫོགས་བྱས། ལྕོག་སྤེའི་སྐུ་དངོས་སོགས་མི་མང་བ་ཞིག་ལ་ཚེ་དབང་དང་།
རིན་སྡིངས་གྲྭ་ཚང་པ་རྣམས་ལ་ཆོས་འབྲེལ་གྱི་ཚུལ་དུ་བུ་སྟོན་སྙིང་ཐུར་བསྒྲགས། ནཱ་ལེནྡྲ་གཟིམ་འོག་སྤྲུལ་པའི་སྐུ་ས་སྐྱར་ཕེབས་པའི་ལམ་ཞོར་དུ་འདི་ཁར་ཕེབས་ནས་མཇལ་འཕྲད་ཙམ་བྱུང་།
རང་ལོ་ཞེ་གཅིག་པ་ཁྲོ་མོ་ཞེས་པ་ཤིང་ཕོ་འབྲུག་གི་ལོ། འཆི་མེད་རྔ་སྒྲ། མི་གཡོ་བ་སྔོན་པོ་བུས་བཙུགས། སྒྲོལ་ལྗང་རྣམས་ཀྱི་བསྙེན་པ་བསྐྱལ། སོག་པོ་རྣམ་རྒྱལ་དང་ཤེས་རབ་བཅས་སུ་ནཱ་རོ་མཁའ་སྤྱོད་ཀྱི་དབང་འཁྲིད་བཏང་།
རིན་སྡིངས་བླ་མ་བསྟན་འཛིན་ཆོས་བཟང་ལ་རྗེས་གནང་ཁ་ཤས་བྱས། སྐྱབས་མགོན་ཐམས་ཅད་མཁྱེན་གཟིགས་ཆེན་པོས་རྒྱུན་ལྡན་ངེད་རང་ལ་བོང་བ>གསེར་དགོངས་ཀྱི་གཟིགས་གསོས་དང་།
བཀའ་དྲིན་ཚད་མེད་པས་བསྐྱངས་པ་ལྟར། གོང་གི་ཞབས་བརྟན་གཙོར་འདོན་དང་། དགེ་སྦྱོར་གང་ཡོང་བྱས། ཞྭ་ལུ་རི་མཐིལ་གྱི་འདུ་ཁང་ཆེན་པོའི་སེང་གཡབ་ལ་ཐིག་ཚད་བླངས་ནས་ཤམྦྷ་མའི་སྤྲུལ་པའི་རྒྱལ་པོ་བདུན།
རིགས་ལྡན་ཉེར་ལྔ། རྒྱན་དྲུག

མཆོག་གཉིས། རྒྱལ་སྲས་ཞི་བ་ལྷ། ཇོ་འབྲོམ་ཡབ་སྲས་གསུམ། བུ་སྟོ་ནཡབ་སྲས་གསུམ། རྗེ་ཡབ་སྲས་གསུམ། གཞན་ཡང་དུས་འཁོར། བདེ་མཆོག །གཤེད་དམར་སོགས་འདོད་ལྷ་དུ་མ་དང་བཅས་པའི་ཐང་བསྐོར་བཞེངས་རྒྱུ་ཕུན་ཁང་ཆོས་མཛད་སྐུ་ཞབས་སུ་གཉེར་གཏམ་ཞུས་པ་ལོ་འདིའི་ཧོར་ཟླ་བདུན་པའི་ཉི་ཤུ་བརྒྱད་ལ་ལས་གྲྭ་ཚུགས་པ་མཛད་ནས་བླ་བྲང་ནས་གོས་ཆེན་ཞུས་པའི་རིན་སོགས་རྒྱུ་འགྲོ་ཆང་མ་ཕབ་པས་དངུལ་སྲང་ཉིས་བརྒྱ་དང་བཞི་བཅུ་ཞེ་དགུ་ཞོ་དྲུག་སྐར་ལྔ་བཅས་སོང་།
གྲང་གསར་དང་དཀར་རས་སྒོང་ཤུན་མ་ཕྲན་ཚགས་འདི་ཁ་ནས་འདོན་རྒྱུ་ཡོད་པ་དང་། ཕུན་ཁང་ནས་ཆྭ་ཤིའི་སོགས་དགོས་ཆ་སྣང་ཆུང་རིགས་ཚང་མ་རྩིས་འགྲོ་མ་གནང་བར་འཕར་སོང་འདུག
སྟོན་སེར་དུ་སོང་བ་དང་སྐྱིན་མཁར་ཚ་ཆུར་ཕྱིན་ནས་སྔར་ལམ་ལྟར་སྡེ་པ་ལྕོག་སྤེལ་བས་བསྙེན་བཀུར་དང་། དབང་ལྡན་ཆོས་འཁོར་བས་འབོད་མཁན་སླེབས་ཏེ་གྲྭ་ཚང་དུ་གདུགས་ཀར་ཉེར་བདུན་མའི་དབང་དང་རབ་བྱུང་བསྙེན་རྫོགས་ཞུ་མཁཉ་དྲིལ་བས་གྲྭ་ཚང་རང་ནས་ཉི་ཤུ་རྩ་བཞི་བྱུང་།
འདི་སྐབས་སྔར་མཁས་མཆོག་བསྟན་པའི་སྒྲོན་མེས་བཞེངས་པའི་གཙུག་ལག་ཁང་འོག་མ་དེར་སྡད་ནས་ཆོས་འཆད་པ་བྱས།
སྨན་བླ་སྒྲུབ་མཆོད་ལ་ཇ་ཐུག་འགའ

དང་བཅས་པའི་འགྱེད་ཞོ་རེ་བཏང་། འདུ་ཁང་རྩེར་ཕྱིན་ནས་ལྷ་མོ་ལ་གཏོར་མ་ཕུལ་ཞིང་འཕྲིན་འཆོལ་ཞུས། སླར་རང་གནས་སུ་འོངས་ཏེ་མཚམས་བཅད་ནས་ད་ལྟ་ཕན་ཆད་དུ་མི་ཚེ་དེ་ཟ་རི་ཟི་རི་གཅིག་ལ་བསྐྱལ་བ་ལ་ནི་སྙིང་པོ་ཡོད་ཡོད་མི་འདྲ།
མིག་བཙུམས་ནས་འགྲོ་དུས་གདེང་ཐོབ་པ་ཞིག་བྱ་སྙམ་པ་ལན་རེ་ཙམ་འོང་གིན་འདུག་སྟེ་ཚྭ་བྲོ་རྒྱུ་ཞིག་ཅང་མི་གདའོ། ཨེ་མ་ཧོ། སྔར་འགྱུར་རྫོགས་པ་ཆེན་པོའི་སྔགས་འཆར་ལྟར།
།ཀུན་བཟང་དགོངས་པ་མངོན་འགྱུར་བདག་ལ་མེད། །ལྷན་སྐྱེས་ཕྱག་རྒྱ་ཆེན་པོའི་སྒོམ་ཆེན་ལྟར། །རྣམ་རྟོག་ཆོས་སྐུའི་ཡོ་ལང་བདག་ལ་མེད། །དོན་དམ་གཞན་སྟོང་དབུ་མའི་སློབ་དཔོན་ལྟར། །བདེ་སྙིང་བརྟག་བརྟན་ཐེར་གཟུགས་བདག་ལ་མེད།
།དབུ་མ་ཐལ་འགྱུར་མཁྱེན་པའི་དགེ་བཤེས་ལྟར། །ཞེན་ལྟའི་རྩོད་རེངས་བརྡུང་རྒྱུ་བདག་ལ་མེད། །ཤེས་བྱའི་གཤིལ་འཁོར་འདས་དབྱེར་མེད་གོ །ཤེས་བྱེད་ལོག་པས་འཁོར་འདས་སོ་སོར་གྱེས།
།འཁོར་བ་ཤུལ་དུ་སྤངས་ཀྱི་མི་ལང་པས། །དེ་རུ་འཁྲུལ་བ་སྤངས་ཕྱིར་ཐོས་བསམ་བྱས། །རྒྱལ་བས་ཆོས་རྣམས་ཉོན་མོངས་འདུལ་ཕྱིར་གསུངས། །དབེན་པ་བསྟེན་ནས་སེམས་ལ་ལྟ་དྭོག་བཅུག
།དེ་ཡི་རྒྱབ་སྐྱོར་བླ་མ་ཡི་དམ་ལ། །སྒོ་གསུམ་འཇུག་པའི་དྲིལ་ནས་གསོལ་བ་བཏབ། །ལམ་གྱི་འབྲས་སུ་ཐོབ་ན་རེ་དྭོགས་ཟད། །དགེ་རྩ་རང་ལ་བསྔོ་བ་འབྲེལ

མེད་ཕྱིར། །འགྲོ་ལ་བསྔོས་ནས་སྨོན་ལམ་འདེབས་པ་འདི། །ཆོས་མེད་བློ་གསལ་ཁོ་བོའི་ཉམས་ལེན་ལགས། །རང་ལོ་ཞེ་གཉིས་པ་སྣ་ཚོགས་ཞེས་པ་ཤིང་མོ་སྦྲུལ་གྱི་ལོ་བདེ་མཆོག་དྲིལ་བུ་ལུས་དཀྱིལ་གྱི་བསྙེན་པ་བྱས།
ཧོར་ཟླ་བཞི་པའི་ཚེས་བཅོ་ལྔ་ལ་སྔར་གྱི་ཐང་བསྐོར་རྣམས་རི་ཕུག་གི་འདུ་ཁང་ལྷོར་བཀྲམས་ཤིང་དགེ་འདུན་རྣམས་ལ་མང་ཇ་འབྱེད་ཞྭོ་རེ་དང་བཅས་པ་བཏང་། དེ་ཉིན་དུས་འཁོར་བྱང་ཆེན་པའི་དབུ་མཛད་གསང་སྔགས་ཆོས་གྲགས་སོགས་ལ་བསྙེན་རྫོགས་ཀྱང་བྱས།
དབྱར་ཟླ་འབྲིང་པོའི་ནང་དུ་ངོར་ཏར་པ་རྩེར་མཁན་ཆེན་རིན་པོ་ཆེ་ལས་ལམ་དབང་དང་རྗེས་གནང་ལུང་དང་བཅས་པ་འགའ་ཞུས། མཁན་ཆེན་ཉིད་དང་ཞབས་དྲུང་དབོན་སོགས་ལ་རྡོ་རྗེ་མི་འཁྲུག་པ་ལྷ་བཅུ་གསུམ་གྱི་དབང་ཕུལ།
ལྡན་མ་ཁམས་ཚན་དུ་དཔོན་སློབ་རིན་པོ་ངག་དབང་ལེགས་གྲུབ་པའི་དྲུང་དུ། འཇམ་དབྱངས་ཨར་པ་ཅེ་ལྷ་ལྔའི་དབང་། རིགས་བྱེད་མ་ལྷ་ལྔའི་དབང་།
ཀླུ་སྒྲུབ་ལུགས་ཀྱི་བཅུ་གཅིག་ཞལ་གྱི་དབང་སོགས་ཞུས། ལམ་ཞོར་དུ་དཀྱིལ་བྱང་དང་ཕུ་མན་ཁང་སྤེལ་དུ་ཕྱིན་ནས་ཚེ་བཀའ་བྱབས་ཁྲུས་སོགས་བྱས། རང་གནས་སུ་སླེབས་ནས་མཚམས་བྱས་པའི་སྐབས་ཤིག་རྨི་ལམ་དུ་ཞྭ་ལུའི་འདུ་ཁང་ནང་དེར་ངོ་མི་ཤེས་པའི་གྲྭ

པ་མང་པོ་ཚོགས་འདུག །ངེད་རང་ལུས་ཤིན་ཏུ་གཅོང་པ་ཞིག་བྱས་ནས་དེ་ན་ཡར་ཕྱིན་པས་ཁྱམས་སྨད་ཙམ་ན་བུད་མེད་ཧྲུལ་ལེ་བ་མང་པོ་འདུག་པ་རྣམས་ཀྱིས་བྱན་རླབས་ཞུས། མཁན་པོའི་ཁྲིའི་རྩ་དེ་ན་ཁྲི་གསར་པ་ཞིག་འདུག་པ་ལ་བསྡད་ནས།
སེམས་ཅན་ཐམས་ཅད་བདེ་དང་ལྡན་གྱུར་ཅིག །ཅེས་ངེད་ཀྱིས་ཚིགས་བཅད་དེ་བསྐུལ་བས་འུར་དིང་སོང་། མཚམས་དེར་དགེ་སྐོས་ཡིན་རྒྱུ་བ་དེས་ཡི་གེ་ཞིག་སྤྲད་ནས་དཔྱད་ཁྲ་བ་འདི་ལ་ལུང་ཞིག་ཞུ་དགོས་ཟེར་བ་དཔྱད་ཁྲ་ལ་ལུང་ཞུས་ནས་ཅི་བྱེད་སྙམ་པའི་བློ་ཀྱོག་གེ་བ་ཞིག་ལ་གཉིདགཉིས་སད་དོ།
།དགོན་པ་འདི་ལ་ཁོ་བོ་རང་གི་ཅི་འབྱོར་པས་ཞབས་ཏོག་ཕྲན་བུ་བྱས་པ་རྣམས་བརྒྱུད་ནས་སེམས་ཅན་ལ་ཕན་པའི་ཐབས་སུ་སྨོན་ལམ་བཏབ་ན་བཟང་བ་དང་།
ཆོས་ཀྱི་ཕན་ཐོགས་ཅི་ཡང་མི་ཡོང་བ་ལ་བལྟ་བ་འདྲ། ཕ་ཕ། ད་ནི་སེམས་ཡང་སྐྱོ་མོ་ཞིག་འདུག་གོ །དུས་ནི་ལོ་རེ་བཞིན་དུ་ངན་དུ་འགྲོ། ལྟད་མོ་སྣ་ཚོགས་མཐོང་གིན་འདུག
།བོད་ཀྱི་བླ་མ་དང་ཆོས་དཔོན་ཚེ་སྨོན་གླིང་ལྟ་བུ་བློ་གཟུ་བོས་བརྟགས་ན་འགྲན་ཟླ་བྲལ་བ་ཞིག་ཡིན་འདུག་ཀྱང་། དེ་འདྲ་ཞིག

བྱུང་སོང་། བཀའ་བློན་བཤད་སྒྲ་དབང་ཕྱུག་རྒྱལ་པོ་འདི་སྨོན་ལམ་གྱི་འཁྲུལ་ལས་གཞུང་ས་དགའ་ལྡན་ཕོ་བྲང་བའི་དོན་ལ་ལུས་སྲོག་འདོར་མ་ནུས་པའི་སྐྱེས་བུ་ངོ་མཚར་ཅན་ཞིག་ཡིན་འདུག་ཀྱང་ལམ་དུ་མི་འགྲོ་བ་དང་།
རྗེས་སུ་སྐུ་སྲོག་ལ་ཉེན་ཆེ་བ་ཙམ་གྱི་སྐྱོན་བྱུང་སོང་། དེ་བཞིན་དུ་བཀྲ་ཤིས་ལྷུན་པོར་ནོར་བུ་གྲྭ་ཁང་གི་ལྡེ་ཆུང་བརྒྱ་བོ་ཟེར་བ་བླ་བྲང་རྒྱལ་མཚན་མཐོན་པོ་ལ་མེད་ཐབས་མེད་པ་ཞིག་ཡིན་འདུག་ཀྱང་།
ཁོ་རང་གི་ལས་སམ་གང་ཡིན་ཀྱང་དེ་འདྲ་ཞིག་བྱུང་སོང་། །ཕ་ཕ། ལོ་འདིའི་མཇུག་ལ་དེ་གོང་ལྷ་སར་རྒྱ་མི་ཆི་ཀྲོང་ཐང་ཟེར་བས་ཚེ་སྨོན་གླིང་ལ་འོ་རྒྱལ་བཟོས་པའི་སྐུ་ཆས་བོད་ཁོངས་ཆོས་སྡེ་རྣམས་ཀྱི་ཉམས་གསོའི་ཐེབས་སུ༸གོང་མ་ཆེན་པོས་གནང་བས་འདི་ཁ་ཞྭ་ལུའི་གཙུག་ལག་ཁང་སོགས་ལ་ཡང་ཞབས་པད་སྤེལ་གཞི་ནས་མཚམས་སྦྱོར་མགོ་འདྲེན་བརྐྱངས་ཏེ་དངུལ་རྒྱ་དངུལ་སྲང་ཆིག་སྟོང་བདུན་བརྒྱ་ཐོབ་པ་བྱུང་འདུག
།དེ་སྐོར་ལ་འདི་ཁ་ནས་ཁང་སྙིང་བླ་མ་ཡེ་ཤེས་བཟང་པོ་དང་སྤྱི་གཉེར་རིན་ཆེན་མཁས་གྲུབ་གཉིས་ལྷ་སར་བྱོན་པས་དོན་གོ་ཡང་ཆོད་པོ་བྱུང་སྟེ། དངུལ་རྣམས་སྔོན་ཅིག་གཞུང་གནས་རང་དུ་ཕུལ་ནས་བཀའ་འཛིན་ཞུས།
སླར་འདི་ཁ་ནས་ངེད་ཀྱིས་བཀའ་བློན་སྤེལ་བཞི་རང་ནས་ཨར་པོའི་དོ་དམ་གནང

གྲོགས་ཞུས་པས། སྐུ་མཆེད་རྗེ་དྲུང་ལགས་དང་སྐུ་ཞང་ཁྲི་ཆེན་སྐུ་ཚབ་ལ་གཏོང་གནང་མཛད། ཉམས་གསོའི་ཐེབས་མ་ཡིན་པའི་གྲྭ་པ་ལ་འགྱེད་སོགས་དངོས་གནས་སྩལ་བ་དོན་མི་གཉིས་པོ་འབྱོར་འཕྲལ་རང་ལ་མང་འགྱེད་བྱུང་སོང་།
རང་ལོ་ཞེ་གསུམ་པ་ཟིལ་གནོན་ཞེས་པ་མེ་ཕོ་རྟའི་ལོ་གཙུག་ལག་ཁང་གི་ཉམས་གསོའི་རིམ་གྲོར་ཕྱག་རྡོར་འབྱུང་ཚུལ་གྱི་སྦྱིན་སྲེག་སོགས་བྱས་ཀྱཻ་རྡོར་གྱི་བསྙེན་ཚན་ཨེ་འགྲུབ་སྙམ་ཡང་ཨཊྚ་ཁྲི་བདུན་ཙམ་སོང་བ་དང་རྐྱེན་འགའ་ཞིག་གི་བར་ཆད་དུ་སོང་།
དུས་འཁོར་གྱི་གཙོ་བོ་ཡབ་ཡུམ་གྱི་བསྙེན་པ་བྱས། ཧོར་ཟླ་བཞི་པའི་ཚེས་བཅོ་ལྔ་ལ་རང་རེའི་སྐུ་སྐྱེ་བློ་བཟང་མཁྱེན་རབ་དང་།
བློ་ཆེན་བསོད་ནམས་ཆོས་འཕེལ་སོགས་བསྙེན་རྫོགས་བསྒྲུབས། ཞྭ་ལུ་མཏིལ་དུ་ཉམས་གསོའི་མཆོད་ཡོན་གྱི་ཆོ་ག་འབུལ་བར་ཡང་འཁོར་ཙམ་ཕྱིན། ལོ་འདི་དང་ཕྱི་ལོ་བཅས་སུ་ཞྭ་ལུ་སྤྱི་སོ་ནས་དགུན་གྲང་སྒང་ལ་ལས་གྲ་གཤོལ་ཞིང་དེ་མིན་ཨར་པོ་ཁོ་ན་བྱས་པས་རྒྱན་གོང་ལ་སྤེན་བད་བཅས་གསར་བཞེངས་ལྟ་བུ་དང་།
ཞྭ་ལུ་མཐིལ་གྱི་གཞལ་ཡས་ཁང་ལྷོ་མའི་གཡུ་ཐོག་གི་ཤིང་ཆ་ཚང་མ་དང་རྫ་ཧྲུལ་བ་རྣམས་གསར་སྤོས།
འདི་ཁང་སྟེང་གི་གཡབ་རིང་། སེང་གཡབ་ཀྱི་ཀ་རིང་། འདི་ཁང་གི

སྒོ་། གནས་ཁང་གི་རྒྱལ་སྒོ་ཤར་མ་བཅས་པ་གསར་སྤོས་དང་། རི་ཕུག་གི་འདུ་ཁང་ལྷ་བྱང་ཀ་སྤུངས་ཁྲི་ཆེན་ཕོ་བྲང་རྣམས་ལ་ཉམས་གསོ་གནང་སྨིན་བྱུང་། མདོར་ན་གཞུང་ནས་ཐོན་པའི་དགོས་པོ་ཤ་ཁུ་ཤ་ཐིམ་ཁར་ཉང་སྟོད་ཁལ་ཁ་དུས་འཁོར་གྲྭ་ཚང་འདུས་སྤྱི་ནས་གཡམ་ལེབ་གང་དགོས་དང་།
སྒོ་བང་མ་ཉུང་ཙམ་བསྐྱེལ་འདྲེན་ཚང་མ་བྱས་པ་ལ་རིན་སོགས་ཇི་སོང་ཞལ་འདེབས་སུ་ཕུལ་བ་དང་། རིན་སྡིངས་གྲྭ་ཚང་ནས་དངུལ་སྲང་སུམ་ཅུ་ཐམ་པ་དང་གོས་ཡུག་གཅིག་ཕུལ་བ་སོགས་དང་འབུལ་ཕྲན་ཚགས་དང་བཅས་པ་ཡིད་ཆོས་ཀྱི་གནས་སུ་སོང་པ་ལས་བར་མདོར་ཆུད་བཟོས་མེད་པ་དང་ཆོད་ཆེབ་བྱུང་སྟེ་རྒྱལ་ཚབ་ཚེ་སྨོན་གླིང་དེ་ཡང་ཐུགས་བསྐྱེད་བཟང་པོ་ཡིན་པའི་རྟགས་སུ་གོ
།ཨར་པོ་འདི་ཙམ་བྱས་པ་ལ་དོ་དམ་བྱེད་པོའང་ལས་མི་སོགས་འབྲུམ་ནད་མ་ཐར་བ་ཁོ་ན་ཡིན་ཞིང་འདི་སྐབས་ནད་བག་ཇེ་འཕག་དུ་འགྲོ་ཡང་ལས་ཐག་མ་གཤོལ་བར་ལ་བག་ནད་སོགས་ཀྱི་སྐྱོན་ཅི་ཡང་མ་བྱུང་བ་ཡིན་ནོ།
།འཇིགས་འཇི་རྡམ་རྡམ་རྒྱ་ནག་ཕྱོགས་ནས་ཡོངས། །ཚིར་ཚིར་དམ་དམ་སེ་རའི་དགོན་པར་བྱུང་། །བྲེད་བྲེད་ཞུམཞུམ་བོད་ཀྱི་རྗེ་འབངས་དང་། །ཟབ་ཟབ་དྲིལ་དྲིལ་བསྟན་འགྲོའི་བདེ་སྐྱིད་དོ།
།མཐོ་མཐོ་དམའ

དམའ་དེང་གི་འབྱོར་རྒུད་འདི། །སྨྱོ་སྨྱོ་གོག་གོག་འབྲས་བུར་ཡིད་ཆེས་ཀྱང་། །ཧྲལ་ཧྲལ་ཧྲུལ་ཧྲུལ་ཞྭ་ལུའི་གནས་དགོན་ལ། །ཟབ་ཟབ་སིག་སིག་ཨར་པོ་འགྲུབ་ནས་སོང་། །རེང་རེང་རོང་རོང་ཅན་ཚོར་ཁ་སྐྱེངས་དང་།
།སྒངསྒུང་སྒིང་སྒིང་ཁ་ཅིག་མ་མགུ་རུང་། །ལེགས་ལེགས་འགྲིག་འགྲིག་ཙམ་འདི་སྤེལ་གཞི་བའི། །དད་དད་མོས་མོས་འཕྲུལ་གྱིས་བྱུང་ངོ་ལོ། །ཁོ་བོ་རང་ནས་ཀྱང་སྔོན་མོ་ཉིན་གང་གཅིག་དང་བཟོ་རིགས་པ་སོགས་ལ་རྔན་པ་ལྟ་བུའི་གསོལ་རས་ཁ་བཏགས་དངུལ་སྔགས་མདུད་དམ་རྫས་སོགས་ཀྱི་སྟེར་བྱ་གང་དགོས་རང་དོན་ཞེ་བཞག་བྱས་ནས་བྱིན་ཏེ་རྩིས་འགྲོ་སོགས་གང་ཡང་མེད་དོ།
།རང་ལོ་ཞེ་བཞི་པ་སྤྲེའུ་ཞེས་པ་མེ་མོ་ལུག་གི་ལོ་ཤར་པ་དང་།
འཆིམ་མེད་དཔལ་སྟེར་གྱི་ཚེ་བསྙེན་སོགས་བཏང་། ཧོར་ཟླ་བཞི་པའི་དུས་མཆོད་ཀྱི་སྐབས་སྤྱི་པ་སོགས་ལས་ཚན་བསྐོ་བཞག་བྱས་དུས་ལོ་སྔ་མ་ཆོས་ཁྲིམས་པ་དགེ་སློང་རིན་ཆེན་བློ་གྲོས་ཀྱིས།
།ཞྭ་ལུ་མཐིལ་དུ་དབྱར་གནས་ལ་གཏང་གཞི་འཕར་མ་བཏང་བར་འགའ་རེས་ཕྲག་དོག་དང་ཀོ་ལང་བྱས་ཏེ། ཁོ་པར་མཛོ་བ་ཡར་འགེལ་གྱིས་སྤྱི་པའི་འོས་བསྡུ་དང་། ངེད་ཀྱིས་ཁོ་བར་དཀོན་གཉེར་བསྐོས་པར་མ་དགའ་བའི་ཡི་གེ་སྦྱོར་བ་སོགས་ཟ་ཟིར་འགའ་ཡང་བྱེད་ཀྱིན་གདའོ།
།ལར་ཚེ་བཅུ་པ་ལ་ཧབ་རྒྱུགས་བྱེད་པ

འདི་ཀུན་ཡ་ང་བ་ཁོ་ནར་ཟད་དོ། །ལོ་འདིའི་མཇུག་ལ་རི་ཕུག་དཔོན་སློབ་རིན་ཆེན་དཔལ་ལྡན་ཡང་རྐང་འབམ་གྱི་བསྙུང་བ་ལ་འདི་ནས་བཅོས་ཐབས་གང་དྲག་བྱས་ནས་ན་ཚ་དྲག་ཏུ་སོང་རུང་། ཆེན་པོ་དང་གཉིས་པོ་ཟ་གྱོད་ཕྲན་བུ་ཞིག་ལ་མ་འཆམ་པར་གཅིག་གིས་གཅིག་ལ་ངན་སྨྲས་ཀྱི་ཡི་གེ་གཏོང་རེས་བྱས་པས་རླུང་འཚང་ནས་གློ་བུར་དུ་གཤེགས།
དེའི་ལོ་རྟིང་མའི་དུས་ཚོད་དེ་ལ་ཆེན་པོ་ཁོ་རང་ཡང་འདས་ཏེ་ཆེན་སློབ་འདི་གཉིས་ཀ་མཇུག་ཏུ་མཐའ་ཞན་པ་ཞིག་བྱུང་སོང་།
ནམ་ཡང་འཆི་བ་ཡོང་སྙམ་པ་མེད་པའི་གྲབས་གཤོམ་དང་། ཚིག་གི་མཐོ་དམའ་རེ་ཙམ་དང་ཟ་རྒྱུ་ཕྲན་བུ་རེའི་དོན་ལ་ཉལ་གཉིད་ཟས་བཅུད་མི་མྱོང་བའི་དྲན་རྒྱུ་རྒོད་པོ་འདི་ཚོའི་སྙིང་ལ་འདྲེ་ཅི་འདྲ་ཞིག་རང་འཆངང་གིན་ཡོད་དམ་སྙམ་རང་ཉིད་སྐྱོ་ཤས་ཆེ་ལ་བློ་སྣ་ཐུང་དུ་སོང་།
རང་ལོ་ཞེ་ལྔ་བ་ཕུར་བུ་ཞེས་པ་ས་ཕོ་སྤྲེའུའི་ལོ་ཤར་བ་དང་གསང་བ་འདུས་པ་ཡེ་ཤེས་ཞབས་ལུགས་ལྷ་བཅུ་དགུའི་གྲངས་བསྙེན་བཏང་།
ཆོས་མཛད་བྱང་ཆུབ་སྨོན་ལམ་དབུས་ནས་ཆེད་གཏད་འོང་པ་ལ་ཤངས་ཆོས་ནེ་གུའི་ཆོས་སྐོར་ཧ་ལམ་པ་ཞིག་བཤད། ཞྭ་ལུ་དང་རྒྱན་གོང་དུ་ཕྱིན་ནས་རྡོ་རྗེ་དབྱིངས་ཀྱི་རབ་གནས་ཀྱི་ཆོ་ག་ཉིན་གང་རེ་བྱས།
སྟོན་མཇུག་ཚྭ་ཆུའི་འཕྲོད་བརྟེན་ལ་སྐྱིན་མཁར་དུ་ཕྱིན་ནས

ལྕོག་སྤེལ་བའི་གཞིས་སུ་ཚེ་བཀའ་སོགས་བྱེད་པ་ལ་ཞག་ཤས་བསྡད། སྔར་དབང་ལྡན་ཆོས་འཁོར་གྱི་འདུ་ཁང་རྩེར་སྤེན་བད་གསར་སྒྲོན་གྱི་ཐེབས་སུ་ངེད་རང་གི་དངུལ་སྼང་བཅོ་ལྔ་སྤྲད་པ་དང་གཞན་དད་འབུལ་ཕྲན་ཚགས་བྱུང་བ་སོགས་ལ་བརྟེན་གྲྭ་པ་རྣམས་ཀྱི་སྤེན་བད་སྒྲོན་ཚར་བ་དང་།
རྩེ་མོ་སྒྲུབ་མཆོད་ལ་འབོད་པ་འདུག་པས། དེར་ཕྱིན་ནས་གྲྭ་དབྱིངས་ལ་རྩེ་མོའི་དབང་བཅུ་པོ་ཚང་བ་བྱས། ཚོགས་སུ་མང་ཇ་འགྱེད་ཊམ་ཀ་རེ་དང་བཅས་པ་བཏང་།
སྤེན་བད་ཀྱི་ངོས་སུ་མིའི་མཎྜལ་གཉིས་སྦྱར་ནས་རབ་གནས་ཤིག་བྱས། ཕྱིས་སུ་ཉམས་པ་མ་གཏོགས་སྔར་སྤེན་བད་ཀྱང་བྱུང་འདུག་པ་དང་གཙུག་ལག་ཁང་འདི་ལ་མཁྱེན་རབ་ཆོས་རྗེས་བཞེངས་ནས་འཁྲུལ་ཞིག་རིན་པོ་ཆེས་རབ་གནས་མཛད།
ཡོ་གའི་གྲྭ་བ་ཕལ་མོ་ཆེ་ནས་གྲྭ་པ་བསྡུས་ཏེ་འདིར་རྡོ་རྗེ་རྩེ་མོའི་སྒྲུབ་མཆོད་ཤིན་ཏུ་རྒྱས་པ་མཛད་དེ་བོད་གངས་ཅན་གྱི་ལྗོངས་སུ་ཡོ་གའི་སྒྲུབ་མཆོད་དེ་ལས་རྒྱས་པ་སྔར་ལོ་ཆེན་རིན་ཆེན་བཟང་པོའི་དུས་སུའང་མ་བྱུང་ན་གཞན་ལྟ་ཅི་སྨོས་ཞེས་གྲགས་སོ།
།དེང་སང་ཞྭ་ལུ་ན་རྒྱུན་ཡོད་པའི་ཡོག་དབྱངས་ཕལ་ཆེ་བ་ཡང་དེ་དུས་དར་འདུག །དེ་ཡང་ཡོག་དབྱངས་འདི་རྣམས་ཀྱང་ཐོ་གླིང་སོགས་ཞང་ཞུང་ནང་པ་ནས་བརྒྱུད་དེ་སྲིའུ་ཆུ་བ་ལྕེ་བློ་ལྡན་སེང་གེའི་སློབ་བརྒྱུད་ལ་མ་ཉམས་པ་ཡོད་པ་ཐུགས་སྲས་ལོ་ཙཱ་བས་སློབ་པར་མཛད་ནས་མཁྱེན་རབ

རིན་པོ་ཆེ་ཡན་ཆོད་ལ་དགེ་འཕེལ་ཆོས་རྫོང་གི་རྡོ་རྗེ་དབྱིངས་ཀྱི་སྒྲུབ་མཆོད་ལ་མཛད་སྲོལ་བྱུང་ཞིང་། དེ་རྗེས་དབང་ལྡན་ཆོས་འཁོར་དུ་བྱུང་། དེ་ནས་ཡང་ཤིན་ཏུ་ཉག་ཕྲ་བར་སོང་པས་སྡེ་པ་གཙང་པ་ཀརྨྨ་ཕུན་ཚོགས་རྣམ་རྒྱལ་གྱིས་ཞྭ་ལུ་ནས་བཙུན་པ་བོས་པ་ལ་ཕོགས་རྒྱབ་ནས་གཞིས་ཀ་རྩེའི་རྫོང་དུ་སྦྱོར་ཐར་བྱེད་དུ་བཅུག་འདུག
།སྔོན་གྱི་རྒྱལ་པོ་དེ་ཚོ་ཁྱིམ་པ་ཡིན་རུང་ཆོས་ཉམས་ཆེ་ལ་བསྟན་པ་ལ་ལྷག་བསམ་དཀར་བ་འདི་ལྟ་བུ་དེང་སང་གི་ཆོས་པའི་ནང་ཚན་དགེ་བཤེས་ཡིན་རྒྱུ་བ་ཚོའི་རྨི་ལམ་དུ་ལོ་ལ་སྒུགས་ཀྱང་མི་འཆར་བ་ངེས་སོ།
།གཞིས་ཀ་རྩེར་ཡོག་དབྱངས་ཀྱི་སློབ་དཔོན་བླ་མ་ཀུན་དགའ་དཔལ་འཕེལ་ཞེས་བྱ་བ་དང་།
སློབ་སྦྱོང་མཁན་གྱི་གཙོ་བོ་མཁན་ཆེན་རིན་ཆེན་བསོད་ནམས་མཆོག་གྲུབ་ཡིན་གདའ། དབྱངས་རྐང་གྲངས་ཉིས་བརྒྱ་ལྷག་ཙམ་བསླབ་ཅེས་གསུངས་སོ། །ཁོ་བོས་དབང་ལྡན་ཆོས་འཁོར་དུ་རྩེ་མོ་སྒྲུབ་མཆོད་ལ་ཕྱིན་ནས་དབང་བསྐུར་སྐབས་འདིར།
དབང་གཞི་དཀྱིལ་གྱི་དུས་སློབ་དཔོན་དམ་ཆོས་ལགས་ཀྱིས་བཀྲས་དབྱངས་བྲམ་ཟེའི་ཚངས་དབྱངས་རིང་མོ་ཚར་གཅིག་འཐེན་པར་མཛད། གཞན་དབྱངས་འཐེན་མཁན་གཅིག་ཀྱང་མ་བྱུང་ངོ་།
།གྲྭའི་དབང་ཚུགས་ནས་ཁོ་བོ་རང་ཡང་སྐད་འཛེར་ཞིང་གུ་དོག་ཙམ་བྱུང་རུང་། །དབང་ཚང་མ

བསྐུར་ཐུབ་པ་བགྱིས་སོ། །འཕགས་ཡུལ་མཁས་དབང་ཀུན་དགའ་སྙིང་པོ་དང་། །གངས་ཅན་བསྟན་པའི་མངའ་བདག་བུ་སྟོན་རྗེའི། །ཕྱག་བཞེས་དྲི་བྲལ་རྣལ་འབྱོར་རྒྱུད་སྐོར་ལ། །མོས་པས་བག་ཆགས་འཇོག་ཚུལ་ཙམ་ཞིག་བྱས།
།འདི་ན་ལ་ལ་ཚིག་འཕྲེང་ལྦུ་བས་ཁེངས། །གཞན་དག་མགྲིན་བཟང་རྒན་པོའི་རང་སྒྲ་ངོམས། །ཕལ་ཆེར་ཟ་ཆོག་ཙམ་ཞིག་ལྷུར་ལེན་མེད། །དབང་གིས་ཆུ་རྒྱུན་སྒྲེངས་ལ་ཡི་རངས་བྱོས། །དེ་ནས་དུས་གཏོར་གྱི་ལྟད་མོ་ཚར་འཕྲལ་བཏེག་ནས་སྐྱལ་ཆད་སྤེལ་སོགས་འབོད་མཁན་མང་བ་འདུག་ཀྱང་མ་ཕྱིན་པར་རོན་སྐམ་དུ་ཚེ་བཀའ་སྦྱིན་སྲེག་སོགས་བྱས་ཏེ་རི་ཕུག་ཏུ་ཡོང་།
སྡེ་དགེ་སྤྲུལ་པའི་སྐུ་ཁམས་ནས་ཕེབས་པ་དང་ངོས་འཕྲད་དུ་བྱོན།
དགོངས་བཞེད་ཀྱི་བདེ་མཆོག་སྡོམ་པོ་འབྱུང་བ་ལྷ་བཅུ་གསུམ་སོགས་དབང་ཆོས་ཁ་ཤས་ཕུལ། ཐར་རྩེ་མཁན་རིན་པོ་ཆེ་འཇམ་དཔལ་བཟང་པོ་སྡེ་དགེ་ནས་ཡར་ཕེབས་པའི་ངེད་རང་ལ་རྟ་སོགས་བདོག་པའི་སྐྱེས་བཟང་པོ་སྩལ་འདུག་པས་ཉེ་གནས་མཇལ་དར་འབུལ་བ་ལ་ངོར་དུ་བཏང་།
སྡེ་པ་གཞུང་གི་བདེ་རིམ་དུ་དགྲ་སྲི་ཕུང་སྲི་སོགས་གནོན་དགོས་པའི་བཀའ་རྒྱང་པ་ཆས་དངོས་འབྱོར་པས་པདྨ་དབང་ཆེན་ཡང་གསང་ཁྲོས་པའི་སྒོ་ནས་སྲི་རྣམས་ས་གནས་དམིགས་ཅན་དུ་ཕྱིན་ཏེ་མནན་ཆོག་བྱས།
༸སྐྱབས་མགོན་ཆེན་པོའི་བཀའ

འབྲེལ་འགའ་ཞིག་གི་དོན་དུ་ཕྱག་མཛོད་ཉི་མ་དོན་གྲུབ་ལ་ཡང་ཚར་ཁ་ཤས་ཕེབས་བྱུང་བ་མཚམས་འོག་ཏུ་མཇལ། ངེད་རང་ལ་གྱོན་པ་སོགས་མཐུན་རྐྱེན་མང་པོ་གནང་ཞིང་རྒྱུན་དུ་ཐུགས་ཟོས་ཆེ་བ་མཛད་པ་ཞིག་ཡོད།
རང་ལོ་ཞེ་དྲུག་པ་ཞི་བ་ཞེས་པ་ས་མོ་བྱའི་ལོ་ཤར་པ་དང་སྔར་གྱི་རྒྱུན་ལས་མཚམས་ལ་ཡོད་དུས་དེ་གོང་བླ་བྲང་གི་དགུང་གསར་ཉིན་ཁ་བ་བབ་པ་སོགས་བརྟགས་དཔྱད་འཚུབ་ཙམ་དང་།ཧོར་ཟླ་དང་པོའི་མཇུག་ཙམ་ལ་སྐྱབས་མགོན་ཆེན་པོའང་སྐུ་ཁམས་ཅུང་ཟད་མ་དྭངས་པ་བྱུང་པས་ཞབས་བརྟན་གྱི་རྣམ་པ་དངོས་པོ་ཕྲན་བུ་དང་བཅས་པའི་མཎྜལ་རྟེན་གསུམ་དང་སྐུ་ཚེ་ཚེ་རྫས་འབུལ་བར་ཕྱིན།
རྗེ་བཙུན་སྒྲོལ་མའི་སྣང་བརྙན་ལི་མ་ཁྱད་མཚར་གཅིག་དང་།
གྱོན་ཆས་སོགས་གསོལ་རས་གྱ་ནོམ་པ་སྩལ། ཕུན་ཁང་ཆོས་མཛད་སྐུ་ཞབས་སུ་རྐྱེན་སེལ་ཚེ་དབང་སོགས་ཕུལ་ཏེ་རི་ཕུག་ཏུ་སླེབས་འཕྲལ་རིན་ལྡིང་གྲྭ་ཚང་གི་དབུ་མཛད་བསྙེན་རྫོགས་བསྒྲུབས།
སྡེ་དགེ་སྤྲུལ་པའི་སྐུ་དབུས་ཕྱོགས་སུ་བཀའ་འགྱུར་གྱི་ལུང་གསན་པར་ཕེབས་ཞོར་འདི་ཁར་མཇལ་འཕྲད་མཛད། པར་བདེ་མཆོག་དྲིལ་བུ་ལུས་དཀྱིལ་གྱི་དབང་བཀའ། དྲིལ་བུ་རིམ་ལྔའི་འཁྲིད་རྐྱེན་སེལ་གྱི་ཚེ་བཀའ་སོགས་ཕུལ།
ཚུར་ཡང་མན

ངག་བརྒྱ་རྩའི་ལུང་སོགས་གསུང་ཆོས་ཁ་ཤས་ཞུས། སྤྲུལ་པའི་སྐུ་འདིའི་མཁྱེན་རབ་དང་ཐུགས་བརྩོན་གང་ལ་བརྟགས་ཀྱང་འགྲན་ཟླ་བྲལ་བ་ཞིག་འདུག་པས་ངེད་རང་གི་ཆོས་མ་ཐོབ་པ་རྣམས་ཀྱང་འདིས་གསན་ན་ཆོག་པའི་རེ་འདུན་ཡོད་པ་བཞིན་སྙན་བསྐུལ་གྱིས་ཞུ་བ་ཕུལ།
དེ་ནས་རང་རེའི་གྲྭ་རྒྱུན་བསྟན་འཛིན་སྤོ་ལེགས་ལྷ་ལྡན་དུ་བཀའ་བློན་ལྷ་རྔ་བའི་ཨེམ་མཆོད་ལ་འགྲོ་རྒྱུ་དང་། དཀར་པོ་གྲྭ་ཚང་གི་དབུ་མཛད་སོགས་བསྒྲུབ་བྱ་གསུམ་ལ་བསྙེན་རྫོགས་བྱས།
ཧོར་ཟླ་བཞི་པའི་ནང་དུ་རི་ཕུག་གི་དུས་འཁོར་ལྷ་ཁང་གི་ལྕགས་དྲ་གསར་འཛུགས་བྱས་ཏེ་ལྕགས་དྲ་རང་ལ་དངུལ་སྲང་དྲུག་ཅུ་རེ་དགུ་དང་ཞོ་བདུན་སོང་ཞིང་།
འདི་སྐབས་ཀྱི་བཟོ་བའི་གླ་ལྟོ་འཕར་དུ་སོང་། དེ་ནས་ཁོ་བོ་རང་གིས་སྔར་རྒྱ་དངུལ་སྤང་དྲུག་ཅུ་རེ་གསུམ་སྐུ་རྒྱུར་བྱས་ནས་བཞེངས་པའི་བུ་སྟོན་ཚེ་འཛིན་མཐའ་ཡས་དང་། ཡང་རྒྱ་དངུལ་སྲང་བདུན་ཅུ་སྐུ་རྒྱུར་བྱས་པའི་སྒྲོལ་དཀར་ཡིད་བཞིན་འཁོར་ལོའི་དངུལ་སྐུ་ལྕགས་དྲའི་ནང་དུ་བཞུགས་སུ་གསོལ།
དེ་ཉིན་དགེ་འདུན་རྣམས་ལ་ཡང་མང་ཇ་འགྱེད་ཊམ་ཀ་རེ་དང་བཅས་པ་ཕུལ་དགེ་རྩེ་འབྲེལ་ཐོགས་ཀྱིས་མཚོན་པའི་སེམས་ཅན་ཐམས་ཅད་ལ་བསྔོས་ནས་སྨོན་ལམ་བཏབ།
གཞན་གྱིས་བྱིན་པའི་དད་རྫས་ཆུད་ཟོས་སུ་མ་སོང་བ་འདི་ཨ་བོ་བོ་བོའི་འདུན་མ་དྲག་ཤོས་ཡིན།

ཚོང་དང་བུན་ཁ་མི་དགོས་སྦྱིན་བདག་བཙལ་ནས་འབུལ་སྡུད་བྱེད་པ་དང་། གྲོང་ཆོག་རྒྱུ་པ་སོགས་སྔར་མ་བྱས་ཤིང་ད་བྱེད་པར་མི་འགྱུར་པ་ནི་གཟིགས་པས་གསལ་བ་ལགས། ཞྭ་ལུ་སོགས་དགོན་པའི་དཀོར་ནི་ཕྲན་ཚོགས་བྱུང་རུང་ཕར་དཀོར་ལན་མ་བཅལ་བ་མེད་པས་འདིར་ཁོ་བོས་དགེ་ཕྱོགས་སུ་བཏང་བ་འདི་དག་ཤིན་ཏུ་སྣང་ཆུང་རུང་།
གཞན་གྱི་ཆུ་ཐིགས་རེ་ཙམ་དད་པས་ཕུལ་བའི་སྒྱུ་མའི་ལོངས་སྤྱོད་ལ་སྙིང་པོ་གྲུབ་པའི་ཕྱིར་བྱས་ཀྱི།
བརྙད་དགེ་བ་ལ་བཏགས་ནས་ཁ་བསག་དང་། ཞོགས་སློང་དང་། ཐོབ་མཇལ་སྣ་ཚོགས་ཀྱིས་སྡིག་པའི་ནོར་བླངས་པ་ལས་བྱུང་པ་ནི་མ་ཡིན་ནོ། །འདུས་བྱས་ཀྱི་དགེ་བ་སྟོང་ལས་འདུས་མ་བྱས་ཀྱི་དགེ་བ་གཅིག་དགའ་བའི་གོ་བ་ར་རི་ཙམ་དང་དེ་ཁོ་ན་ཉིད་ཀྱི་ཡུལ་ལ་མོས་པ་བརྟན་པོ་ཡོད་པས་ཁོ་བོ་ཟང་ཟིང་གི་ལོངས་སྤྱོད་བསྒྲུབས་ནས་དགེ་རྩར་བ་ཁོ་ན་ཡང་མ་ལགས་སོ།
།ཡི་གེར་བྲིས་པ་འདི་རློམ་སེམས་ཀྱི་མ་ཡིན་གྱི།
ཞེན་པས་འཇུག་པའི་སྐྱེ་བོ་འགའ་ཞིག་ཡིད་དགའ་བ་དང་། རྗེས་སུ་སློབ་པར་འདོད་པ་རྣམས་ཀྱིས་ཚུལ་གོ་པའི་ཆེད་དུ་ཡིན་ནོ། །ཟླ་བ་བཞི་པའི་ནང་དུ་ཆབ་མདོ་བྱམས་པ་གླིང་གི་ཕྱག་མཛོད་ཆེན་མོ་སྐལ་བཟང་ཆོས་ལྡན་དང་།
རྩེ་གཉེར་བློ་གྲོས་ཆོས་འཕེལ་སོགས་འཕགས་པ

ལྷ་བློ་བཟང་འཇིགས་མེད་དཔལ་ལྡན་བསྟན་པའི་ཉི་མ་སྐུ་གཤེགས་པའི་དགོངས་རྫོགས་སྒྲུབ་པར་བཀྲ་ཤིས་ལྷུན་པོར་ཕེབས་པའི་མར་ལམ་འདི་ཁར་ངོས་འཕྲད་ལ་ཡང་འཁོར་ཙམ་ཕེབས་བྱུང་། དབྱར་མཚམས་གྲོལ་ནས་ཕུ་ཤར་དུ་རི་ཥིའི་ཆུ་བདུགས་ཞག་ཤས་བསྟེན་ཅིང་།
དེ་རྗེས་བུ་ལུང་བླ་མ་རིན་པོ་ཆེ་ཕེབས་པར་དགོངས་བཞེད་ཀྱི་བདེ་མཆོག་དྲིལ་བུ་ལྷ་ལྔའི་དབང་། འཆི་མེད་བདུད་རྩི་བུམ་པའི་སྣོད་རུང་གི་དབང་། སྤྱན་རས་གཟིགས་འཁོར་བ་དོང་ཕྲུག་གི་རིགས་གཏད་སོགས་ཕུལ།
ངེད་རང་གིས་ཀྱང་ཁོང་ལ་ཇོ་ནང་ལུགས་ཀྱི་དཔལ་དུས་ཀྱི་འཁོར་ལོའི་མཆོག་དབང་གོང་མ་ཞུས་ནས་སྦྱོར་བ་ཡན་ལག་དྲུག་གི་འཁྲིད་དང་། དེའི་རྒྱབ་ཆོས་སུ་རྗེ་བཙུན་སྒྲོལ་མགོན་ཆེན་པོས་མདད་པའི་དུས་འཁོར་གྱི་ཡིག་སྣ་ཚང་མའི་ལུང་ཞུས་ཤིང་ཐོབ།
དེ་ནས་རིན་ཆེན་སྨོན་ལམ་བསམ་གཏན་དང་། རིག་འཛིན་རྒྱལ་པོ་གཉིས་ལ་བསྙེན་རྫོགས་ཀྱི་སྡོམ་པ་འབོག་པའི་ལས་གྲྭ་ཞིག་བྱས།
སླར་མཚམས་བྱས་ནས་ཁ་འདོན་ཅི་ཤེས་རྣམས་གང་ཡོད་བགྱིས་སོ། ། ༑ ད་ལེན་དམ་པའི་ཆོས་ལ་མ་འབུངས་ན། །དལ་འབྱོར་འདི་ནི་རྒྱ་མ་ལན་ཅིག་ཡིན། །ད་ལེན་འཆི་བ་སྙིང་ནས་མ་དྲན་ན།
།རྟག་འཛིན་འདི་ནི་བདུད་ཀྱི་ཞགས་པ་ཡིན། །ད

ལེན་ཡིད་ཆེས་དད་པ་མ་སྐྱེས་ན། །ལས་འབྲས་འདི་ནི་མི་བསླུ་ངེས་པ་ཡིན། །ད་ལེན་དགེ་སྡིག་བླངས་དོར་མ་མཁས་ན། །ངན་འགྲོའི་གཏམ་ཡང་འཇིགས་སུ་རུང་བ་ཡིན། །ད་ལེན་འཁོར་བའི་མཚོ་ལས་མ་གྲོལ་ན། །དེ་ནས་ཐར་པའི་དུས་ནི་ནམ་ཞིག་ཡིན།
།ད་ལེན་ངེས་འབྱུང་གཏིང་ནས་མ་སྐྱེས་ན། །ཅི་བྱས་ཚེ་འདིའི་གྲབས་གཤོམ་འབའ་ཞིག་ཡིན། །ད་ལེན་བསླབ་གསུམ་རྒྱུད་ལ་མ་འབྱོར་ན། །བཙུན་པའི་གཟུགས་བརྙན་འདི་ནི་ཀུ་ར་ཡིན།
།ད་ལེན་སེམས་ཀྱི་རྒྱལ་ས་མ་ཟིན་ན། །བསམ་གཤིས་འདི་ནི་འདྲེ་ངན་བསྲེགས་ཤོར་ཡིན། །ད་ལེན་ཉོན་མོངས་དགྲ་བོ་མ་ཐུལ་ན། །རང་གི་རང་ཉིད་གཏན་རླག་གཏོང་བ་ཡིན། །ད་ལེན་ཚེ་འདི་བློ་ཡིས་མ་ཐོང་ན།
།འཁོར་བ་འདི་རུ་གཏན་འཁྱམསབྱེད་པ་ཡིན། །ད་ལེན་བྱམས་དང་སྙིང་རྗེ་མ་འབྱོངས་ན། །བྱང་ཆུབ་སེམས་ཀྱི་རེ་བ་ཟད་པ་ཡིན། །ད་ལེན་བདག་འཛིན་འཁྲི་བ་མ་ཆོད་ན། །ཟབ་མོ་ངེས་དོན་གོ་བ་མེད་པ་ཡིན།
།ཀྭ་ཡེ་ད་དུང་སེམས་ལ་གྲོས་ཏོབ་ལ། །བློ་སྣ་ཙབ་ཙོབ་མ་མང་བྱ་བྲལ་བ། །གཡེང་བ་སྤངས་ན་གར་བསྡད་དབེན་དགོན་ཡིན། །གནས་སྤོས་རི་རྫོང་མང་པོས་དགོས་པ་མེད། །སེམས་ཀྱི་ལོང་ན་བྱས་ཚད་དགེ་བ་ཡིན།
།ཁ་གཡེང་མིག་གཡེང་ཆོས་སྤྱོད་དགོས་པ་མེད། །འཆི

པ་བསན་ན་ནོར་རྫས་གང་དུ་ཁྱེར། །སེར་སྣའི་སྡུག་གསོག་རེམ་ལ་དགོས་པ་མེད། །མོས་གུས་ཡོད་ན་བྱིན་རླབས་འབད་མེད་འཇུག །ཕྱག་མདུད་བྱིན་རྟེན་ཧྲལ་ཧྲུལ་དགོས་པ་མེད། །རང་རྒྱུད་དག་ན་འདྲེ་ཡང་ཆོས་སྐྱོང་ཡིན།
།ལྷ་གསོལ་ཀླུ་གསོལ་བསྐང་གསོ་དགོས་པ་མེད། །བསྐྱེད་རྫོགས་བསྒོམས་ན་མཐུ་ནུས་ཤུཊ་ལས་འབྱུང་། །རྔ་བརྡུང་རོལ་མོའི་དཀྲོལ་བྱ་དགོས་པ་མེད། །སེམས་ལ་ཕན་ན་གང་ཡང་མན་ངག་ཡིན། །ཡིག་ནག་དཔེ་ཆའི་དཀོན་དྲེགས་དགོས་པ་མེད།
།རྒྱལ་བས་ཆོས་རྣམས་ཉོན་མོངས་གཉེར་པོར་བསྟན། །ཁ་བཤད་གྲུབ་མཐའི་ཕྱོགས་འཛིན་དགོས་པ་མེད། །རང་ལ་རང་གིས་བསྐུལ་ཕྱིར་བྲིས་པ་འདི། །གཞན་ལ་ཕོག་པ་སྲིད་ན་བཟོད་པར་གསོལ།
།དེ་ནས་ཟླ་བ་བཅུ་ཙམ་ནས་སྐྱབས་མགོན་ཆེན་པོ་སྐུ་ཁམས་ཉོག་ཚུལ་བྱུང་པས། རྩེ་ཤོད་གཉིས་ཅར་ནས་ངེད་རང་དང་། ཞྭ་ལུ་འདུས་སྤྱི་ཡང་སྒྲོལ་དཀར་དང་འཆི་མེད་རྔ་སྒྲའི་སྒྲུབ་མཆོད་འཕར་མ་གཏོང་རྒྱུའི་དགོས་ཆ་སོགས་བྱུང་སྟེ།
སྤྱིར་ལོ་སྔ་གཏིང་འདི་དག་ལ་ཞྭ་ལུ་ཚོགས་ཆེན་ལ་བླ་བྲང་ནས་མང་ཇ་རྐང་ཚུགས་པ་དང་། རྩེ་ཕྱག་མཛོད་ནས་ཚེ་དཔག་མེད་ལ་ན་བཟའ་ཁྱེད་འཕགས་གཅིག་ཀྱང་འབུལ་བ་གནང་།
ཟླ་བ་བཅུ་གཅིག་པའི་ཆོས་ཉི་ཤུ་ལྔ་ལ་ཀུན་སྐྱོབ་གླིང་དུ་ཕྱིན་ནས། གོང་གི་ཞབས་བརྟན་གསོལ་འདེབས

ཀྱི་རྟེན་དུ། ངོས་རང་ནས་མཎྜལ་སྐུ་གསུང་ཐུགས་རྟེན། དངུལ་གྱི་ཚེ་བུམ། གསེར་ཞོ་བཞི། དངུལ་སྲང་ལྔ་བཅུ། མཛོད་བཏགས་བཅས་དང་། ཞྭ་ལུ་ཆོས་སྡེ་སྤྱི་སོ་ནས་མཎྜལ་སྐུ་གསུང་ཐུགས་རྟེན། ཚེ་དཔག་མེད་ཀྱི་སྣང་བརྙན་ལི་མ།
དངུལ་སྲང་ཉི་ཤུ་མཛོད་བཏགས་བཅས་ཕུལ། ཕུན་ཁང་དུ་རྗེ་སེང་ཆེན་སྤྲུལ་པའི་སྐུ་དང་ཐོག་མར་མཇལ་ཞིང་ངེད་རང་ནས་གསོལ་ཇ་བཞེས་འབྲས་དང་མཎྜལ་རྟེན་གསུམ་ཚང་པ། དངུལ་སྲང་བཅོ་ལྔ།
གསེར་ཞོ་གང་། ཁ་བཏགས་བཅས་ཕུལ་ཞིང་། ཕུན་ཁང་ཆོས་མཛད་སྐུ་ཞབས་ལྷན་རྒྱས་མཛད་ནས་ཚེ་བཀའ་བྱབས་ཁྲུས་ཤིག་ཀྱང་སོང་། རྣམ་སྲས་མཆོད་པ་ཆར་པ་དང་གཞུང་ས་ཆེན་པོ་ནས་ཁོང་རང་ལ་བཀའ་རྒྱ་མཛད་དེ་ཁྱི་ལོ་འདི་ནས་བཟུང་བསྟན་སྲིད་བདེ་རིམ་དུ་མདས་དང་གཏོར་མ་སོགས་ཆགས་མེད་བསྒྲུབ་དགོས་ཞེས་དངུལ་སྲང་བཅུ་དང་འབྲུ་རུའི་ཁལ་བདུན་ཅུ་རྩ་ལྔའི་བཀའ་འཛིན་བཅས་གཏོང་བ་གནང་བྱུང་བ་ཡང་གལ་ཆུང་དུ་མ་སོང་བ་བསྒྲུབས་ཁུལ་ཞུས།
འདི་སྐབས་འབྲས་མ་གཤོང་དུ་དམག་གི་སྒྲ་ཆེ་ཙམ་ཡོད་པའང་འཇམ་ཆགས་སུ་གྱུར་པས་ཡིད་བདེ་བ་བྱུང་། ༸སྐྱབས་མགོན་རིན་པོ་ཆེའི་སྤྱན་བསལ་གཞོན་གྲས་ཞིག་བཀྲ་ཤིས་ལྷུན་པོའི་བཙུན་པ་བྱས་ནས

འདིར་རི་ཁྲོད་ལ་འོངས་པ་ཉི་མ་ལ་དབང་འཁྲིད་ཁ་ཤས་བཏང་ཞིང་ཆོས་མགོ་ཐོན་ཐབས་བྱས་ཡོད། འདི་ཡང་དེ་སྔོན་དགེ་སྦྱོར་ཇི་ལྟར་བྱེད་ཀྱི་ཡོད་ཀྱང་སྡོད་ཚུགས་བར་ལྟ་རྒྱུ་ཡོད་རུང་། ད་ནི་འདི་ཡང་བྱ་བྱེད་མང་བ་ཙམ་གྱི་མི་ཚེ་ཁྱོལ་རྒྱུ་ཞིག་ཀ་ཡིན་པ་འདྲ།
ལར་དེང་སང་གི་ཆོས་པ་ཐམས་ཅད་དང་པོར་ཆོས་མཐུན་དཀོན། བར་དུ་བློ་སྣ་ཕྲན་བུ་ཆོས་ལ་ཕྱོགས་པ་དང་། ཅུང་ཟད་གོ་གོ་ཐོས་ཐོས་འདྲ་བྱུང་ཚེ།
རྗེས་སུ་ང་མཁས་ང་གྲུབ་ཀྱི་འཇིག་རྟེན་ཆོས་བརྒྱད་ཁོ་ནར་འགྲོ་བ་གདའ་འོ། །རང་ལོ་ཞེ་བདུན་པ་ཐུན་མོང་ཞེས་པ་ལྕགས་ཕོ་ཁྱིའི་ལོ་སྔར་གྱི་རྒྱུན་ལས་དགེ་སྦྱོར་འཕེལ་ཞིང་སྐྱིད་མགོ་ཟིན་པ་བྱུང་སྟེ།
ཚེ་འདི་ཕུན་ཚོགས་ཐམས་ཅད་ལ་ཅང་མི་བྲོ་བའི་ཕར་སུ་ལ་བལྟས་ཀྱང་འགྲམ་ཆུ་མི་ལྡང་བ་དང་ཚེ་ཐུང་འདི་ལ་ལམ་སྣ་ཟིན་ཙམ་ཞིག་མ་བྱུང་ན་མིའི་སྐྱེ་བ་བླང་མ་བླང་ལ་ཁྱད་པར་ཅི་ཡང་མི་འདུག སྔར་སྟོང་འཆལ་ཆེན་པོ་དེ་ཙམ་ཞིག་ལ་སོང་།
ད་བྱེད་རི་ཤི་སྙམ་པ་ལས་གཞན་གྱིས་བྱིན་པའི་དངོས་པོ་ལ་འདི་མཁོ་བ་འདུག་དགའ་བ་ལ་བསམ་པ་ལྟ་བུ་དང་། གྲོགས་མཛའ་དང་མི་མཛའ་བ་ལ་ཁྱད་པར་ཡོད་ཡོད་འདྲ་བའི་རྣམ་རྟོག་གི་ལྦུ་བ་མང་པོ་ཡལ་འགྲོ་བ་གདའ།
ལོ་འདིའི་ཟླ་བ་དང་པོའི་ཚེས་བཅུ་བཞིའི་ཉིན་རྒྱ་ནག་རྒྱལ་པོ་རྡའོ་ཀྭོང་སྐུ་གཤེགས་པའི་བོད་དུ་ཟླ་བ་གསུམ་པའི་ནང་དུ་ཝང་ཤུ

འབྱོར་ཏེ་རྒྱ་ནག་ལུགས་ཀྱི་མྱ་ངན་བྱེད་དགོས་ཀྱིན་འདུག་ཟེར། ངའི་སེམས་ལ་འཆི་བ་ཟེར་བ་འདི་ལས་དབང་ཆེ་བ་ས་ཕྱོགས་གང་ནའང་མེད་པར་ཐག་གཅོད་འདུག་སྟེ། འདི་ནི་སུས་ཀྱང་མི་གོ་བ་གྲབས་གཤོམ་མང་པོ་དང་།
དོན་མེད་པའི་ལས་ལ་འཇུག་པ་འདི་ཚོ་རང་ཡ་ང་བ་ཡིན་ནམ་སྙམ་པ་ལས་ནི་གཞན་མ་བྱུང་། སོག་པའི་རྒྱལ་པོ་སེ་ཆེན་ཁང་དང་། མཁན་ཆེན་ན་མིན་ཧན་གྱི་བླ་བྲང་བདེ་ལྡན་གླིང་གིས་སོག་འགྲུལ་བཀྲ་ཤིས་ལྷུན་པོར་འབྱོར་བ་འདྲ་ལ་ཡི་གེ་རེ་ཙམ་ངེད་རང་ལ་བསྐུར་འདུག་པས་ཆོས་དང་མཐུན་པའི་ཡིག་ལེན་བརྫངས།
ཟླ་བ་བཞི་པ་ལ་རི་ཕུག་གི་འདུ་ཁང་ལྷོའི་སེང་གཡབ་ལ་ལིང་དམར་ལྗང་གི་ཚ་ཁེབས་དང་། འདུ་ཁང་བྱང་དུ་ཁ་བཏགས་སེར་པོ་ལ་པར་དུ་བཏབ་པའི་སྐུ་མང་པོ་བརྒྱན་བཀོད་ཀྱི་ཚུལ་དུ་སྦྱར།
གཞི་གསུམ་གྱི་ལག་ལེན་སོགས་བསྟན་པའི་རྩ་བ་ཚུལ་ཁྲིམས་ཀྱི་བསླབ་པ་རིན་པོ་ཆེ་ཡོངས་སྦྱོང་གི་ཆེད་དུ་དམིགས་ནས་སེང་ལྡེང་གི་གཎྜི་ཚད་དང་ལྡན་པ་ཞིག་ཀྱང་གཙུག་ལག་ཁང་གི་རྩིས་སྤྲོད་དུ་ཕུལ་བ་ཡིན།
ཤིང་ཚལ་དཀར་པོ་བའི་ཨ་མི་སྲ་ཐར་ཡང་འདི་སྐབས་ནས་ས་སྐྱའི་ཚོགས་སུ་ཆོས་དུང་དཀར་པོ་རྒྱང་གྲགས་གདོང་རྒྱུའི་མང་ཇ་དང་།
འདི་ཁར་ཡང་སྨན་ཟླ་ཉིན་ཐུབ་ཀྱི་མང་ཇ་འགྱེད

དང་བཅས་པ་བྱུང་སྟེ་ས་སྐྱར་འདི་ནས་ཁྲི་ཟུར་རིན་པོ་ཆེར་ཞུ་ཡིག་ཕུལ་བ་ཡིན་རུང་། མ་བཞུགས་པ་དང་ཐུག་སྟེ་ཕུན་ཚོགས་ཕོ་བྲང་ནས་བདག་རྐྱེན་རོགས་ལམ་ཡང་དག་མཛད་དེ་ངེད་ལ་ཡང་འབྱོར་ལེན་གྱི་གསུང་ཤོག་གནང་བ་བྱུང་ངོ་།
།བུད་མེད་འདི་འཆི་བ་ངོ་ཤེས་ཤིང་། བློ་ཐག་ཆོད་པོ་བྱས་འདུག་པ་འདི་ཙམ་དེང་སང་གི་བཙུན་མ་རྣམས་ལ་མི་ཡོང་ཞིང་། དངོས་པོ་ལ་ཆགས་པ་ཡིན་ནམ་ཟེར་ཤི་ནས་ཆེ་གེ་མོ་འདྲེ་རུ་སྐྱེས་འདུག་བྱ་བ་དང་།
ག་གེ་མོ་ལ་ཤི་བཙན་གཅིག་གནོད་ཀྱིན་ཡོད་འདུག །དེ་ཆེ་གེ་མོ་ཡིན་ནམ་གང་དུ་འོང་བ་འདི་ཚོའི་བྱེད་ལུགས་དང་མི་འདྲ་བའི་རང་རེ་ཡིད་མགུ་བ་བྱུང་། ང་ནི་འདུས་བྱས་ཀྱི་དགེ་རྩ་བྱེད་ནམ་ཤི་བར་བྱེད་པ་ཡིན།
ཤི་ནས་ལྷག་ལུས་སུས་ཟ་ཡང་ངེད་ལ་ནི་ཁྱད་པར་མེད་དོ། །ཁ་གསག་ཞོགས་སློང་རྙེད་པས་རྙེད་པ་འཚོལ། །ཐོབ་མཇལ་ཚུལ་ཆོས་གཡོ་སྒྱུ་མ་བྱས་ཤིང་། །དད་པས་བྱིན་པའི་དངོས་པོ་གང་དང་གང་།
།ལྷག་མ་མེད་པར་མཆོད་སྦྱིན་ཞིང་དུ་བསྔོས། །ཉེ་འབྲེལ་སྦྱིན་བདག་ཕྱོགས་དཀར་སེམས་འཛིན་དུ། །ཏིལ་ཙམ་མི་བྲུལ་བཅོལ་ཆུང་ཁྲེལ་མེད་ཀྱི། །བླ་གཟུགས་རྐུབ་བཙུམས་སྦར་དམ་ཡིན་ནོ་ཞེས།
།ཡ་ག་སྒྲོལ་མཁན་མང་མོད་གད་མོའི་རྒྱུ། །ཞེན་བསམ་བཅིངས་ཡུལ་གྱིས་བཅིངས་པ་མེད། །

ནོར་དང་བུད་མེད་ལ་སོགས་དེ་དང་དེར། །ཞེན་པ་གཏིང་ནས་ལོག་ཚེ་རི་ཀླུང་ཀུན། །ཆགས་ཡུལ་ཞིག་ཏུ་སོང་ཡང་གཉེན་པོའི་གྲོགས། །དེ་ནས་ཟླ་བ་དྲུག་པ་ཙམ་ན་འབྲོག་བསམ་སྡིང་གི་རྗེ་བཙུན་བླ་མ་ཡེ་ཤེས་ཀྱི་ཌཱ་ཀི་མ་སྐུ་ཁམས་ཅུང་ཟད་མི་དྭངས་པར་བརྟན་བཞུགས་དང་འབྲེལ་བའི་གསོལ་འདེབས་ཀྱི་ཞུ་འཕྲོ་ན་རྟེན་བཅས་ཕུལ།
རྩིབས་རི་ཆུ་བཟང་ནས་དགེ་སློང་སྐལ་བཟང་དར་རྒྱས་དབུས་གནས་ལ་ཕེབས་པ་ཡང་འདི་སྐབས་འཁོར་བྱུང་སྟེ་མཇལ་འཕྲད་བྱས།
དེ་གོང་ཆར་དཀོན་ཙམ་བྱུང་བས་རྒྱབ་རི་མཁའ་སྤྱོད་ཀྱི་རི་རྩེ་ནས་ཁྲུས་གསོལ་ཞིག་བྱས་པར་དོ་ནུབ་དེ་རང་ལ་ཆར་བབས། དམ་རྫས་བདུད་རྩི་རིལ་བུའི་བསྒྲུབས་པ་བྱས་ཏེ་རིལ་བུ་ཟོས་པའི་སེམས་ཅན་རྒྱུད་གྲོལ་ཕྱིར་སྨོན་ལམ་སོགས་ཀྱང་ཡིད་ཆེས་པར་བཏབ།
ཟླ་བ་བདུན་པའི་མཇུག་ལ་སྤྲུལ་པའི་སྐུ་འཇམ་དབྱངས་མཁྱེན་བརྩེ་ཡང་དབུས་གནས་འཁོར་ཏེ་འདི་ཁར་ཡར་ལམ་ཕེབས།
གང་ཅིའི་གསུང་གླེང་ཞིབ་རྒྱས་མཛད་ཅིང་། ངེད་རང་ནས་ཆོས་དེ་སྔར་མ་ཐོབ་པ་གསན་དགོས་ཞུས་པ་རྣམས་བྱུང་འདུག །འོན་ཀྱང་དེ་དུས་སྐུ་ངལ་གསོ་བའི་ཚུལ་དུ་གང་ཡང་ཞུས་པམེད། ཕར་སྨོན་ཆེན་ཀུན་དགའ་ལྷུན་གྲུབ་ཀྱི་རྣམ་ཐར་གྱི་ལུང་ཕུལ།

དེ་རྗེས་དབེན་དགོན་པ་དགེ་སློང་བློ་བཟང་ཡེ་ཤེས་སོགས་ལ་གཙུག་ཏོར་དྲི་མེད་ཀྱི་རིགས་བཏད་དང་ཆོག་འཁྲིགས་ཀྱི་ལུང་བཏང་། དབྱར་གནས་གྲོལ་ནས་སྐྱིན་ཁར་ཚྭ་ཆུ་ལ་ཕྱིན་པས་ལ་རྒན་གྱི་རི་གཤམ་ན་རང་རེའི་ཚ་བོ་སྨིན་དྲུག་དགེ་རྒན་དང་བཅས་པས་ཇ་ཐབ་དང་ལལ་ལ་བཞོན་གཡག་རྣ་བ་གཉིས་ཀྱི་ཅ་བཀོད་བྱུང་།
རོན་སྐམ་དུ་ཞག་གཅིག་བསྡད་ནས་སང་ཉིན་སྔ་བར་ཕྱིན་པས་རབ་བརྟན་གྲོས་སྤེའི་ལྟག་དེར་ལྕོག་སྤེའི་སྲས་པོ་སྐུ་འབྲིང་དཔོན་གཡོགས་གཉིས་བྱས་ནས་བསུ་བར་ཕེབས་པ་མཇལ།
ཡར་ལམ་ལྷུན་གྲུབ་ཏུ་ཇ་བསུའི་བཀོད་པ་མང་གཤོམ་པ་གནང་འདུག་ཅིང་རིམ་གྱིས་ཚྭ་ཆུའི་འཕྲོད་བརྟེན་དང་ལྕོག་སྤེར་ཚེ་བཀའ་བྱབས་ཁྲུས་སོགས་བྱས།
ཆོས་འཁོར་གྲྭ་ཚང་གི་བླ་མ་ལས་སྣེ་ཁག་ཀྱང་དེར་འཕྲད་པར་བྱུང་། ཚུར་ལམ་རོན་སྐམ་དུ་ཡང་ཚེ་བཀའ་སོགས་བྱས་ཏེ་དཔལ་ཐར་པ་གླིང་གི་དགོན་པར་ཕྱིན། སྟེང་ཤོད་ཀྱི་ལྷ་ཁང་རྣམས་དང་ཁ་ཆེ་པཎ་ཆེན་གྱི་ལྷུང་བཟེད་སོགས་ནང་རྟེན་རྣམས་ཀྱང་མཇལ།
གྲྭ་ཚང་ལ་མང་ཇ་གཅིག་བཏང་། ཚུར་མང་ཇ་འདྲེན་སོགས་བྱུང་། གྲྭ་པ་མང་རབས་ལ་ཚེ་བཀའ་སོགས་བྱས། རི་ཕུག་ཏུ་སླེབས་ནས་སྤྲུལ་པའི་སྐུ་འཇམ་དབྱངས་མཁྱེན་བརྩེ་ཕེབས་ཏེ།
དེ་ཉིན་ཟླ་བ་དགུ་པའི་མར་ངོའི་ཚེས་བཅུ་དང་ཐུག་པས་རྡོ་རྗེ་རྣལ་འབྱོར་ནཱ

རོ་མཁའ་སྤྱོད་ཀྱི་སིནྔྷུ་རའི་དཀྱིལ་འཁོར་དུ་བྱིན་རླབས་ཕུལ། ཟླ་བ་དཀར་བ་དང་ཐར་རྩེ་ཞབས་དྲུང་རིན་པོ་ཆེ་ཀུན་དགའ་བསྟན་པའི་རྒྱལ་མཚན་དང་། ཁྲ་ལེ་ཆོས་རྗེ་དགེ་ལེགས་རྒྱ་མཚོ་སོགས་ཀྱང་ཕེབས་པས་བྱང་གླིང་བླ་བྲང་གི་དབང་ཁང་དུ་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་རྡུལ་ཚོན་གྱི་དཀྱིལ་འཁོར་ཆེན་པོ་བཞེངས་སུ་གསོལ་ཏེ་བྱིས་པ་ལྟར་འཇུག་པའི་དབང་བདུན།
མཆོག་དབང་གོང་མ་ཆེ་ཆུང་།
རྡོ་རྗེ་སློབ་དཔོན་བདག་པོ་ཆེན་པོའི་བར་སླ་ཆོས་སུ་མ་སོང་བར་ཕྱག་ལེན་ཕྲ་མོ་ཚུན་མ་འཁྲུལ་བར་བྱས་ཏེ་ཕུལ། དེ་རྗེས་ཆོས་རྗེ་ཐམས་ཅད་མཁྱེན་པའི་བཞེད་སྲོལ་ལས་བྱུང་པའི་རྒྱབ་རྟེན་རྒྱུད་དང་འགྲེལ་པ་མན་ངག་དང་བཅས་པའི་གཞུང་ཚང་མའི་བཀའ་སོགས་ཀྱང་མཆད་པར་བྱས་སོ།
།ངེད་རང་ནས་ཀྱང་སྤྲུལ་པའི་སྐུའི་དྲུང་དུ་རྔོག་པའི་རྡོ་རྗེ་གདན་བཞི། ཡབ་བཀའ་ཡུམ་བཀའ་ཡེ་ཤེས་དབང་ཕྱུག་མའི་དབང་ལུང་།
སྒྲོལ་མ་བླ་མེད་ཀྱི་དབང་རྒྱུན་མན་ངག་དང་བཅས་པ། འཇམ་དཔལ་ཆོས་དབྱིངས་གསུང་དབང་གི་དབང་བཀའ་གོང་དཀར་ནས་བརྒྱུད་པ་སོགས་ཆོས་མང་བ་ཞུས་སོ། །འདི་སྐབས་མཐར་རྩེ་ཞབས་དྲུང་རིན་པོ་ཆེས་ངེད་ལ་བསྟོད་པ་རིང་འཚོའི་གསོལ་འདེབས་སྤེལ་ལགས་པའི་སྙན་རྩོམ་དང་ཆབས

ཅིག་མཎྜལ་རྟེན་གསུམ། ཇ་ཁོར་དྲུག་གཅིག་སོགས་དང་། སྡེ་དགེ་སྤྲུལ་པའི་སྐུ་ནས་རྡོ་དྲིལ་ཆ་ཚང་། ཐོད་པའི་ཌཱ་མ་རུ། གོས་ཡུག །གསེར་ཞོ་དངུལ་སྲང་བཅོ་ལྔ་སྐོར་སོགས་དང་། མཎྜལ་གྱི་བཤད་པ་ཞིབ་ཅིང་རྒྱས་པ་མཛད།
ངོས་ནས་ཆོས་ཞུས་པའི་ཡོན་ཏུ་ཕར་ཡང་མཎྜལ་རྟེན་གསུམ་ཚང་བ། གསེར་དངུལ་ན་བཟའ་བཟང་བ་འགའ་དང་བཅས་པ་ཕུལ་ཞིང་མཐའ་རྟེན་སྒྲོལ་དཀར་ཡིད་བཞིན་འཁོར་ལོའི་རྗེས་གནང་བྱས་ཏེ་ཆོས་གྲོལ་ནས་དགུན་མཚམས་དམ་པར་བྱས་པ་ཡིན་ནོ།
།ཨེ་མ་ཧོཿ ཤར་ལ་རྒན་ལ་མོ་བརྒནལ་ནས་ཕྱིན། །ཡུལ་སྐྱིན་མཁར་འཕྲང་ལ་ལམ་གཏད་བྱས། །སྨན་ཚྭ་ཆུའི་འཕྲོད་བརྟེན་ཞག་འགའ་བསྟེན། །ཁོང་ཉམ་མ་ཕོ་མོའི་ཞལ་བཟང་མཇལ།
།དཔལ་ཐར་པ་གླིང་གི་དགོན་པ་རུ། །རྗེ་དཔྱལ་སྟོན་ཆོས་ཀྱི་བཟང་པོ་སོགས། །སྔོན་སྒྲ་བསྒྱུར་ལོ་ཙཱ་མཛད་རྣམས་ཀྱི། །རྟེན་ངོ་མཚར་ཅན་ཀུན་ལ་བྱིན་རླབས་ཞུས། །གནས་དེ་ཡི་ལོ་རྒྱུས་དྲིས་ཙ་ན།
།ཁོང་སྐུ་གཉེར་དེ་སྨྲ་བཅད་དམ་པོ་འདུག །བན་དེ་ཀུན་གཡའ་སྤངས་མཚམས་དེ་ན། །ཚེ་གང་འཕྱིད་ཀྱི་ལྕམ་པ་ཧ་ལོ་འདྲ། །སེམས་སྐྱོ་བ་སྐྱེས་ནས་རང་གནས་སླེབས། རྗེ་འཇམ་དབྱངས་མཁྱེན་བརྩེའི་བཀས་བསྐུལ་ནས།
།དཔལ་དུས་ཀྱི་འཁོར་ལོའི་སྨིན་གྲོལ་སོགས། །ཆོས་ཟབ་མོ་ཕར་བརྡལ་ཚུར་བརྡལ་བྱས། །

སྤྲང་འཁོས་མེད་ཀྱི་བཙུན་པ་བློ་གསལ་བདག །ཕོ་རྒོད་པོ་དང་དྲུང་པོ་མི་འདུག་སྟེ། །མགོན་བུ་སྟོན་རྗེའི་བརྒྱུད་པ་ཕེར་ཙམ་བྱུང་། །དེ་ཡ་ཆེན་ཆེ་བ་མ་ལགས་སམ། །རང་ལོ་ཞེ་བརྒྱད་དུ་སླེབས་པ་དགའ་བྱེད་ཅེས་པ་ལྕགས་མོ་ཕག་གི་ལོ་ཤར་ནས་ཟླ་བ་གཉིས་པའི་མགོ་ལ་བཀྲ་ཤིས་ལྷུན་པོར་ཕྱིན།
༸སྐྱབས་མགོན་རིན་པོ་ཆེར་ལོ་འཁོར་གྱི་ཚེ་རྫས་དང་ཞབས་བརྟན་རྟེན་འབྱུང་དོད་དངུལ་སྲང་ལྔ་བཅུ་ཐམ་པ་ཕུལ།
ཚུར་ཡང་གོས་ཆེན་གྱི་རིང་འགག་དང་ཐང་ཞྭ་གསེར་ཐེབས་སོགས་གསོལ་རས་གྱ་ནོམ་པ་སྩལ། རྩེ་ཕྱག་ཉི་དོན་ལགས་ནས་ཀྱང་དངོས་པོའི་གནང་སྦྱིན་བཟང་པོ་མཛད། ཕུན་ཁང་དུ་སེང་ཆེན་སྤྲུལ་པའི་སྐུ་དང་།
དྲུང་ཡིག་ཆོས་མཛད་ཆེན་པོར་ཚེ་བཀའ་སོགས་ཕུལ། སྔར་གྱི་རྒྱུན་ཐུད་ནས་མཚམས་ལ་ཡོད་དུས་ཉང་སྟོད་ཁར་ཁ་དུས་འཁོར་བའི་དབུ་མཛད་དེ་ཕྱོགས་སུ་ཡོང་དགོས་ཟེར་བའོད་དུ་བྱུང་ཡང་འགྲོ་བ་མ་ཤར། ལོ་འདིའི་ཟླ་བ་བཞི་པའི་ཚེས་བརྒྱད་ལ་རྗེ་བླ་མ་དངུལ་ཆུ་བ་དྷ་རྨའི་མཚན་ཅན་དེ་ཉིད་ཀྱང་ཞི་བར་གཤེགས།
དབུས་ནས་ཁྲི་བྱང་ཆུབ་ཆོས་འཕེལ་གྱི་འདྲ་བརྙན་མཚར་བ་ཞིག་ཕྱག་མཛོད་ནས་བསྐུར་བ་ཡིན་ནམ་འདིར་ཕེབས་ཏེ་ངེད་རང་ལ་བླ་མ་རྣམས་མཉེས་ཤིང་རྗེས་སུ་འཛིན་པའི་རྟེན་འབྲེལ་ནི་བཟང་བ

ཙམ་བྱུང་། ཟླ་བ་ལྔ་པའི་ཚེས་བཅུ་ལ་རིན་ལྡིང་གྲྭ་ཚང་བ་བྱམས་པ་འགྱུར་མེད་ལ་བསྙེན་རྫོགས་དགོས་པའི་ལས་གྲྭ་ཞིག་བྱས། དྲུག་པའི་ཚེས་བཞི་ལ་དཔལ་ལྡན་ཆོས་འཕེལ་དང་། དཔལ་ལྡན་ཕུན་ཚོགས་གཉིས་བསྙེན་རྫོགས་བྱས་ཏེ།
ང་རང་གིས་སྡོམ་པ་ཕོག་ཚད་ལ་མཁན་སློབ་སྦྲགས་མ་བྱས་པ་ཁོ་ན་ལས་གཞན་མེད། བུ་སྟོན་ཐམས་ཅད་མཁྱེན་པའི་བཀའ་ལས། འདུལ་བ་ཡི་གེར་འབྲི་མི་རུང་། །དཔེ་ཀློག་གི་ཆོག་ལྟ་ཅི་སྨོས།
།ཞེས་འབྱུང་བས་ཆོག་གང་བྱས་དཔེ་ལ་ལྟོས་མི་དགོས་བར་བྱས་སོ། །དེང་སང་བོད་འདི་ན་འདུལ་བའི་ལག་ལེན་ཤམ་ཞིག་ནི་ཡོད་ཡོད་མི་འདྲ། གཟུགས་བརྙན་ཞིག་ནི་འདུག །དེ་རྒྱུ་མཚན་དུ་བྱས་ནས་ངས་བསྟན་པ་ལ་བྱ་བ་བྱས་སོ་ཞེས་བརྗོད་ཀྱང་འུད་གོག་རང་དུ་མི་འགྲོ་བ་ཙམ་ཡོད་དོ།
།མཁན་སློབ་གྲོང་དཔོན་ཚོགས་པའི་བཞུགས་གྲལ་དེར། །ལས་ཆོག་ཡི་གེ་འཁྲུགས་པའི་བབ་བཅོལ་གཏམ། །བསྙན་ད་ནས་བསྒྲུབ་བྱ་བོང་བུ་སེར་པོ་ལ།
།དགེ་སློང་མིང་དུ་འཆོས་པའི་ཡ་མཚན་མང་། །བརྟན་མཁས་ཡོན་ཏན་རང་ལ་མི་ལྡན་ཞིང་། །བསླབ་གསུམ་དོན་གཉེར་བསྒྲུབ་བྱའང་དཀོན་མོད་ཀྱི། །དུས་མཐར་སོ་ཐར་སྡོམ་པའི་གསར་སྤེལ་རྒྱུན།
།ལག་ལེན་ཚད་མས་བྱས་པའི་རྣམ་ཐར་ཡིན། །སྤོང་བདུན་ཚུལ་ཁྲིམས་དག་པའི་ལྕགས་ཀྱུ་ཡིས། །

སེམས་ཀྱི་གླང་ཆེན་སྨྱོན་པ་མ་བཏུལ་ན། །གུར་ཀུམ་ཆོས་ཀྱིས་བཀྲ་བའི་ཆོས་གོས་ཀྱིས། །རང་ལུས་ལན་བརྒྱར་དཀྲིས་ཀྱང་ཅི་ལ་ཕན། །དེ་ཕྱིར་མཁན་སློབ་དེད་དཔོན་ལ་བརྟེན་ནས། །བསྲུང་ཐབས་ཡན་ལག་ལྔ་ཡི་གྲུར་བཞུགས་ན།
།བློ་གྲོས་དམན་ཡང་ཆོས་འདུལ་རྒྱ་མཚོ་ལས། །ཚུལ་ཁྲིམས་ནོར་བུ་ཐོབ་པར་ཐེ་ཚོམ་མེད། །ཟླ་བ་བདུན་པའི་ཚེས་བཅུ་གསུམ་ཉིན་རྗེ་བཙུན་དམ་པ་འཇམ་མགོན་མཁྱེན་བརྩེའི་དབང་པོ་ཁམས་ཕྱོགས་སུ་འགྲོ་དོན་ལ་ཕེབས་པའི་ཚུར་ལམ་འདི་ཁར་ཆིབས་བསྐྱོད་གནང་སྟེ།
དེ་གོང་སྒྲུབ་མཆོད་ཚར་པ་བྱས་ནས་ཕེབས་འཕྲལ་ཁོ་ནར་དཔལ་མཆོག་རྡོ་རྗེ་སེམས་དཔའི་རྡུལ་ཚོན་གྱི་དཀྱིལ་འཁོར་དུ་དངོས་སྟ་སྦྲེལ་བའི་དབང་དང་།
དེའི་སང་ཉིན་ནས་ཕར་རྡོ་རྗེ་མི་འཁྲུགས་པ་ལྷ་བཅུ་གསུམ། འཇིགས་བྱེད་དཔའ་བོ་གཅིག་པ་བུ་ལུགས། །ཤངས་ཆོས་ནེ་གུའི་སྒྱུ་ལུས་དབང་མོ་ཆེ། །བདེ་མཆོག་ལྷ་ལྔའི་དབང་བཞི་ལུས་བསྒྲིགས་དང་།
།རྒྱུད་སྡེ་ལྔ་གཙོ་བསྡུས་ཀྱི་བྱིན་རླབས། །སུ་ཁ་ཆོས་དྲུག་གི་དབང་ཁྲིད་མདོར་བསྡུས། ངེད་རང་ནས་བརྩམས་པའི་ཡོག་སྣ་ཁ་ཤས་ཀྱི་ལུང་ཕུལ། ཚུར་རྒྱུད་སྡེ་ལྔ་རིགས་བསྡུས་ཀྱི་དབང་བཀའ་ཆེན་མོ།
ཕྱག་ཆེན་བཀའ་ལྔ་སོགས་ཤངས་ཆོས

ལྷག་མའི་དབང་ཁྲིད་ཆ་ཚང་། མ་ཧཱ་མ་ཡ་ལྷ་ལྔའི་དབང་བཅས་ཞུས། ཕན་ཚུན་འབུལ་ནོད་དང་བརྟན་བཞུགས་རྟེན་འབྲེལ་འགྲིག་ཐབས་ལེགས་པར་མཛད། ཚེས་བཅོ་བརྒྱད་ཀྱི་སྐྱ་རེངས་ཤར་པ་ཙམ་ལ་ཁོང་དཔོན་གཡོག་རྣམས་ལ་བཀའ་བསྒོ་བཀྲ་ཤིས་རྒྱས་པ་ཕུལ་ནས་ཕེབས་རྫོང་ཞུས།
དེ་ནས་ལྗོངས་སྐྱུར་དང་སྦྲགས་ཕུ་ཤར་མན་སྤེལ་ལྕང་རར་ཆུ་བཞུགས་ལ་ཞག་འགའ་བསྡད། དེ་འཁོར་ནས་རྗེ་བླ་མ་ལྕགས་ཟམ་པ་ཕེབས་ཏེ་ཇོ་ནང་ལུགས་ཀྱི་དཔལ་དུས་ཀྱི་འཁོར་ལོའི་དབང་བཀའ་རྫོགས་པར་ཞུས།
བྱིས་འཇུག་གི་དབང་ཚུགས་པ་དང་ཁ་བ་བབས་ཏེ་དབང་གི་དུས་འགོའི་མཚམས་སུ་སླེབས་པ་དང་རི་ཀླུང་མེད་པར་དར་དཀར་གྱི་བསྒྲིལ་བ་བཞིན་དུ་སོང་།
རིགས་ལྡན་སྤྲུལ་པའི་སྐུ་རྣམས་དགེས་པའི་མཚན་ལྟས་སུ་གོ། ངེད་རང་ནས་རྗེ་བླ་མ་ཉིད་ལ་སྒྲོལ་མ་བླ་མེད་དང་། རྒྱུད་སྡེ་ལྔ་རིགས་བསྡུས་ཀྱི་དབང་བཀའ་ཆེན་མོ་རྣམས་ཕུལ། ཕན་ཚུན་འབུལ་ནོད་དང་ལྷག་པར་ཁོ་བོ་རང་ལ་དུས་འཁོར་ལྷན་སྐྱེས་ལ་སྦྱོར་དྲུག་གི་བླ་མ་བརྒྱུད་པས་བསྐོར་བའི་བྲིས་ཐང་ཞིག་སྩལ་ནས་ཆོས་འདིའི་བདག་པོི་ཁྱེད་རང་ལ་ཞུ་བ་ལགས་སོ་གསུང་།
དགུན་བཞུགས་བྱས་ནས་དུས་འཁོར་ཐུགས་དཀྱིལ་གྱི་གྲངས་བསྙེན་བཏང་།
རང་ལོ་ཞེ་དགུ་པ་ཡོངས་འཛིན

ཞེས་པ་ཆུ་ཕོ་བྱི་བའི་ལོ་ཤར་པ་དང་། ཞྭ་ལུ་སྦྱས་ཆན་པོ། སྐུ་ཞང་། ཤིང་ཚལ་དཀར་པོ་བ། ནོར་བུ་བདེ་ལྡན་པ་སོགས་སོ་སོ་ནས་རིང་འཚོའི་མཎྜལ་རྟེན་གསུམ་སོགས་བྱུང་། ཡར་འབྲོག་བསམ་སྡིངས་ནས་རྗེ་བཙུན་བླ་མ་ཡེ་ཤེས་ཕྱི་ཌཱ་ཀི་མས་ཀྱང་གསུང་ཤོག་གིས་དྲངས་པའི་རིང་འཚོའི་རྟེན་གསུམ་དངོས་པོའི་གནང་སྦྱིན་གྱ་ནོམ་བསྩལ།
ཟླ་བ་གསུམ་པའི་ནང་དུ་བཀྲིས་ལྷུན་པོར་ཕྱིན། རང་རེ་ནས་རྒྱ་དངུལ་སྲང་བརྒྱ་དང་སུམ་ཅུ་སྐོར་སྐུ་རྒྱུར་བྱས་པའི་རྒྱལ་བ་བྱམས་པ་མགོན་པོའི་དངུལ་སྐུ་བཞེངས་ཚར་བས་གཟུངས་འབུལ་དང་བལ་བུ་ལྷ་བཟོ་བ་གཉིས་ལ་ཡོན་དངུལ་སྲང་བདུན་ཅུ་སྐོར།
གྱོན་པ་ལུས་ཆས་ཀྱི་བསྐོར་སོགས་ལྷ་བཟོ་པ་རྣམས་མཉེས་པར་བྱས།
རྟེན་ལ་རབ་གནས་མདོར་བསྡུས་ཤིག་བསྒྲུབས། སྐྱབས་མགོན་པཎ་ཆེན་རིན་པོ་ཆེར་འཆར་ཅན་གྱི་སྐུ་ཚེའི་ཚེ་རྫས་དང་། དངུལ་སྲང་ལྔ་བཅུ། གསེར་ཞོ་གང་སོགས་ཕུལ།
ཚུར་ཡང་སྟོད་འཕགས་གོས་གྲུབ་ཁྱད་འཕགས་ཞིག་གནང་། ཕུན་ཁང་ཆོས་མཛད་ཆེན་པོ་དཔོན་འཁོར་རྣམས་དང་ཆབས་གཅིག་སེང་ཆེན་སྤྲུལ་པའི་སྐུ་ལ་ཚེ་དབང་སོགས་ཕུལ། རང་གནས་སུ་འབྱོར་ཏེ་ཧོར་ཟླ་བཞི་པའི་ཚེས་འགོར་དཔལ་དུས་ཀྱི་འཁོར་ལོའི་རབ་གནས་བཀྲ་ཤིས

རྒྱས་བྱེད་འབྲིང་པོའི་སྟེང་ནས་དངུལ་སྐུ་ལ་སྤྱན་དབྱེའི་ཆོ་ག་ཕུལ་ཞིང་། ཚེས་བཅོ་ལྔ་ལ་དགེ་འདུན་རབ་ཏུ་མང་པོས་སེར་སྦྲེང་དང་བཅས་དངུལ་སྐུ་དུས་འཁོར་ལྷ་ཁང་གི་ལྕགས་དྲའི་ནང་དུ་གདན་འདྲེན་ཞུས།
ཚོགས་ཡོངས་སུ་མང་ཇ་འགྱེད་ཊམ་ཁ་རེ་དང་ལས་ཚན་ཆེ་གྲ་བཅུ་གསུམ་ལ་ཁ་བཏགས་རེ་བཅས་བཏང་། བར་སྐབས་སུ་དཔོན་སློབ་རི་ཕུག་གནས་ལ་བུ་སྟོན་བཀའ་འབུམ་གྱི་ལུང་སོགས་ཀྱང་གང་འཚམས་རེ་བཀླགས། ཧོར་ཟླ་དྲུག་པའི་ཚེས་བཞི་ལ་གྲངས་ཆེ་དཔོན་སློབ་ལ་བསྙེན་རྫོགས་དང་།
དགའ་ལུང་གི་བཙུན་གསར་མ་ཁ་གཅིག་ལ་རབ་བྱུང་གི་སྡོམ་པ་ཕོགས། བདུན་པའི་ཚེས་གསུམ་ལ་བྱམས་གླིང་རབ་བྱུང་མ་ཉི་མ་ཆོས་བཟང་དང་།
རྣམ་རྒྱལ་ཆོས་སྒྲོན། ཁྲིམས་ལྡན་གླིང་མ་རྣམས་དང་བཅས་པ་ཡོང་ནས་ཚོགས་འཁོར་དང་བཅས་པའི་རིང་འཚོའི་མཎྜལ་བཤད་པ་དབེན་དགོན་བྱ་བྲལ་སྤྲུལ་སྐུས་མཛད་ནས་འབུལ་བ་བྱུང་། ཚེས་བཅོ་ལྔ་ལ་དགའ་ལུང་འདུས་སྤྱི་དང་།
ཚེས་བཅོ་བརྒྱད་ལ་དབང་ལྡན་ཆོས་འཁོར་བའི་བླ་མ་དབུ་ཆོས། ཉི་ཤུ་ལྔ་ལ་གྲངས་ཆེ་གྲྭ་ཚང་གིས་རིང་འཚོའི་གསོལ་འདེབས་མཎྜལ་རྟེན་གསུམ་དང་བཅས་པ་གོང་འཁོད་སོ་སོ་ནས་བསྟར།
ལྗོངས་བསྐྱུར་ལ་ཕུ་ཤར་མན་སྤེལ་ལྕང་གཤོངས་སུ་རྀ་ཥིའི་ཆུ་བདུགས་བརྟེན་པ་སོགས་ཀྱང

བྱས་། དགའ་ལུང་དུ་ཨ་ནེ་སྒྲུབ་པ་མོ་དང་འཕྲད་ཁའི་རྟིང་མ་དེ་བྱུང་། དགུན་བཞུགས་ཀྱི་སྒྲུབ་པ་ལ་ཡོད་དུས་ལོ་དེའི་ཟླ་བ་བཅུ་གཉིས་པའི་ཚེས་བདུན་ལ་ཨ་ནི་དགུང་ལོ་བརྒྱད་ཅུ་གྱ་བརྒྱད་དུ་ཕེབས་པ་ཡང་སྐུ་གཤེགས།
གདུང་མ་མཆོད་འབུལ་བས་མཚོན་རྗེས་སྒྲུབ་རྣམས་ཀྱང་ནེ་གནས་དོན་གྲུབ་ཀྱིས་དངོས་གཙང་བསྒྲུབས། སྒྲུབ་ཁང་སྒེར་གྱི་ཞྭ་ལུ་འདུས་ཚོགས་དང་། དགའ་ལུང་དགོན་དུ་སྨན་བླ་ཉིན་གང་དང་།
ཡོན་དངུལ་ཊམ་ཀ་རེ་འཕར་དུ་བཏང་། རང་ལོ་ལྔ་བཅུ་པ་བདག་མེད་ཅེས་པ་ཆུ་མོ་གླང་གི་ལོ་ཤར་པའི་ཧོར་ཟླ་དང་པོའི་ཚེས་བདུན་ལ་༸སྐྱབས་མགོན་པཎ་ཆེན་ཐམས་ཅད་མཁྱེན་པ་དག་ཞིང་ལ་ཕེབས་ཚེས་བཅུ་གསུམ་ལ་ཉེ་གནས་བཀྲ་ཤིས་ལྷུན་པར་མངགས་ནས་དངུལ་གདུང་རིན་པོ་ཆེའི་ཞལ་འདེབས་སུ་རྒྱ་དངུལ་རྟ་རྨིག་མ་གཅིག་དང་།
བོད་དངུལ་སྲང་ལྔ་བཅུ་གསེར་བརྒྱད་རྡོ་སོགས་ཕུལ། ཧོར་ཟླ་བཞི་པའི་ཚེས་བཅོ་ལྔ་ལ་སྐྱབས་མགོན་དེ་ཉིད་ཀྱི་དགོངས་རྫོགས་སུ་དམིགས་ནས་རི་མཐིལ་ཚོགས་ཆེན་ལ་མང་ཇ་འགྱེད་དངུལ་ཊམ་ཀ་རེ་ཚོགས་གདན་གྲུམ་གང་བ་བཅུ་འདུལ་སྦྱར་བྱས།
ཟླ་བ་ལྔ་པའི་མཇུག་ཏུ་བཀྲ་ཤིས་ལྷུན་པོའི་རྒྱུད་གྲྭའི་དགེ་བཤེས་བཞི་བླ་བྲང་ཆེན་པོ་ནས་གཏོང་གནང་མཛད་པར་དྲི

མེད་རྣམ་གཉིས་ཀྱི་དབང་ལུང་དང་། དངུལ་གདུང་རིན་པོ་ཆེའི་སྲོག་ཤིང་འཛུགས་པའི་ཕྱག་ལེན་ཞིབ་རྒྱས་སུ་ཕུལ། རང་ལོ་ང་གཅིག་པ་ཀུན་དགའ་ཞེས་པ་ཤིང་ཕོ་སྟག་གི་ལོ་སྐུ་ཞང་ཁྲི་ཆེན་ཡང་དབུས་ཕྱོགས་སུ་བསྙུང་ནས་འདི་ཁར་ཕེབས་བྱུང་བ་སྨན་སྤྱད་རིམ་གྲོས་ཟློག་མེད་ཀྱི་ལོ་དེའི་ཟླ་བ་ལྔ་པའི་ཚེས་མགོར་སྐུ་ཁམས་མ་འཚོ།
ཡར་འབྲོག་བསམ་སྡིངས་གི་ཞབས་དྲུང་རྡོ་རྗེ་ཕག་མོ་ཡང་ཞིང་གཤེགས་པའི་མཆོད་བསྔོ་སླེབས།
གདུང་འབུལ་དངུལ་སྲང་ཙུམ་ཅུ་སྐོར་ཕུལ། ཧོར་ཟླ་གསུམ་པའི་ནག་ཉ་ལ་ཉེ་གསན་ཀྱི་དཀོར་ལན་དུ་ཁང་སྙིང་གྲྭ་ཚང་པར་གསང་འདུས་སྒྲུབ་མཆོད་ཉིན་འཁྱོངས་གཅིག་གི་བསྙེན་བཀུར་འགྱེད་བཅས་དང་།
ཚོགས་གདན་གྲུམ་ཙེ་ཡུག་གཉིས་སྦྱོར་དུ་བཅུག །སྟོན་ཁ་སྐྱིན་མཁར་ཚྭ་ཆུར་བསྐྱོད་ནས་ཚུར་ལམ་མཐར་པ་གྲྭ་ཚང་གི་འབོད་ནན་ཆེས་པས་ཐར་པའི་འདུ་ཁང་དུ་སེར་སྐྱ་མང་པོ་ལ་ཚེ་བཀའ་རྒྱས་པར་བྱས།
གྲྭ་པ་རྣམས་ལ་མང་འགྱེད་གཅིག་བཏང་། ཐ་སྐར་ཟླ་བའི་ལྷ་བབས་དུས་ཆེན་ལ་བཀྲ་ཤིས་ལྷུན་པོར་ཕྱིན་ནས་ཚོགས་ཆེན་ལ་མང་ཇ་ཟབ་པ་གཅིག་དང་ལྷ་ཁང་རྣམས་ལ་སྟོང་མཆོད་རྒྱས་པ་གཅིག་ཕུལ། ཆོས་འབྲེལ་ཞུ་མཁན་མང་དུ་བྱུང་པ་བ་ཕན་བཏགས།
དེ་ནས་གོར་དམག་གི་གཟིར་ཆ་ཡང་ལངས་པས་བླ་གཞུང

གི་དམག་བཟློག་ཞབས་རིམ་བསྒྲུབ་དགོས་མང་བ་བྱུང་པ་དངོས་པོ་རྣམས་བཀྱེ་ནས་ཞྭ་ལུ་བའི་གྲྭ་པ་རྣམས་སྒྲུབ་ཏུ་བཅུག་རང་རེས་ཀྱང་སྨོན་འདུན་གང་ཤེས་བྱས། ཟླ་བ་བཅུ་གཉིས་པའི་ནང་ས་གུང་བཤད་སྒྲ་ཆེན་པོ་གོར་དམག་གི་སྐོར་ལ་ཕེབས་ཞོར་རྒྱན་གོང་ལྷ་མོ་མཇལ་སྐབས་ཉེ་གནས་བཏང་ནས་མཚམས་ཞུ་སོགས་ཕུལ།
རང་ལོ་ང་གཉིས་པ་སྲིན་བུ་ཞེས་པ་ཤིང་མོ་ཡོས་ཀྱི་ལོའི་ཟླ་བ་དང་པོའི་ནང་རང་གི་ཉེ་གནས་ལ་དོག་ཆ་ཆེ་བའི་རྨི་ལྟས་བྱུང་པ་དེར་དམིགས་རིམ་འགྲོ་གང་ཤེས་བྱས་ཀྱང་ཟླ་བ་ལྔ་པའི་ནང་ཁམས་མ་འཚོ།
དགེ་ཕྲུག་རི་ཕུག་གནས་ཀྱི་རྗེས་སྒྲུབ་ཁང་དྲག་སྟོང་འཇུག་གིས་དགེ་རྩེ་གོང་འཕེལ་འབྱུང་བའི་སྨོན་འདུན་གང་དྲགས་བགྱིས།
འདི་ནས་བཟུང་དཔོན་སློབ་རིན་པོ་ཆེ་ནས་འཁུར་བླངས་ཏེ་ཤི་གསོན་གྱི་དངོས་ཕྲན་བྱུང་རིགས་ཤ་ཁུ་ཤ་ཐིམས་སུ་གཏོང་འཇུག་གིས་ཞྭ་ལུར་སྨན་བླ་སྒྲུབ་མཆོད་ཀྱི་རྟེན་དངུལ་སྲང་ལྔ་བཅུ་ཐམ་པ་དང་།
ཀུན་མཁྱེན་བུ་སྟོན་ཆེན་པོའི་དུས་མཆོད་གསར་སྦྱོར་བྱས་པར་སྲང་བརྒྱ་དང་སུམ་ཅུ་སོ་གཉིས་ཀྱི་མ་རྩ་སྦྱར་བ་ད་ལྟ་གོང་འཕེལ་དུ་ཡོད། ཟླ་བ་དྲུག་པའི་ཚེས་བཞི་ལ་དུས་འཁོར་ལྷ་ཁང་དུ་བུ་སྟོན་ཐམས་ཅད་མཁྱེན་པ་སོགས་བླ་མ་རྣམ་བཞིའི་ཐུགས་དམན་བརྟེན།
འདི་ཁའི

དངུལ་སྐུ་རིན་པོ་ཆེ་རྣམ་གསུམ་སོགས་རྟེན་གསུམ་ཁག་གི་སྤྱན་སྔར་ཟངས་དམར་ལ་དངུལ་གྱི་ཁ་བརྒྱན་ཡོད་པ་རྒྱ་མཚོ་མར་ཁ་ལ་བཅོ་བརྒྱད་འགྲོ་གསར་བསྐྲུན་གྱིས་འགྲོ་སོང་ཊམ་སྲང་སུམ་ཅུ་སོ་བརྒྱད་སོང་།
ལོ་འཁོར་མར་མེ་འབུལ་ཐེབས་ཤེ་དཔོན་རྣམ་རྒྱལ་ལགས་ནས་དངུལ་སྲང་སུམ་ཅུ་དང་འདི་ནས་ཊམ་སྲང་ཉི་ཤུ་བཅས་བསྡོམས་ཊམ་སྲང་ལྔ་བཅུ་ཐམ་པ་བླ་བྲང་ཆེན་པོར་གསོལ་འདེབས་ཀྱིས་ལོ་ལྟར་དངུལ་བསྐྱེད་ཞུ་རྒྱུའི་ཕྱག་ཐམ་ཀྱང་དོན་སྨིན་སྩལ།
ཞྭ་མཐིལ་དངུལ་གདུང་ལྷ་ཁང་། མཁན་ཆེན་རྣམ་གཉིས། གནས་བཅུ་ལྷ་ཁང་དུ་ཐུབ་དབང་བཅས་ལ་སྣམ་སྦྱར་རེ་དང་ལྷུང་བཟེད། རི་ཕུག་ཏུ་བཀའ་བཞི་པའི་ཐུགས་དམ་ནང་རྟེན་ལ་སྣམ་སྦྱར།
དུས་འཁོར་ལྷ་ཁང་དུ་དངུལ་སྐུ་རྣམ་གཉིས་ལ་ཚ་རོང་རྩིས་དཔོན་དེ་ཉིད་ནས་སྐྱབས་རྟེན་དུ་ཕུལ་བས་སྐུ་རྒྱན་བྱུ་རུ་སྲན་ཙམ་རྡོག་བརྒྱ་དང་བརྒྱད་ཡོད་པ་གཅིག །ཡང་དཔལ་ལྷུན་རྩིས་དཔོན་སྐུ་ཞབས་ཀྱི་འདི་ཁར་ཕུལ་བའི་བྱུར་ཕྲེང་སྲན་སྦོས་ཙམ་རྡོག་བརྒྱ་དང་བཅུ་གཅིག་ཡོད་པ་བཅས་ཕུལ།
དེ་མཚུངས་རྟེན་ཐུགས་བདུན་ལ་ཐུགས་རལ་ཐུགས་ཆིངས་ཐུགས་ལྕགས་སོགས་གསར་བཟོ་བྱས། སྐུ་འབུམ་ཐང་གི་རྡོ་ལྷ་མ་ཎི་དང་བཅས་པར་རྩི་གསོལ་ཞལ་གསེར་སོགས་ཕུལ་བར་འགྲོ་སོང་ཡོངས་བསྒྲིལ་གྱི་ཊམ་སྲང་བཅུ་གཅིག

སོང་། ཞྭ་མཐིལ་དུ་མཁན་ཆེན་སྐུ་དུས་སུ་བཞེངས་པའི་རྔ་བོ་ཆེ་ཆ་གཅིག་ལ་རྔ་ཁྲི་བཀྲོལ་བརྐོས་ཀྱི་སྦག་མཚལ་གསེར་གྱིས་རི་མོས་ཕྱུག་ཅིང་རྔ་གཟུངས་དང་བཅས་པར་ཤིང་ཆ་དང་བཟོ་རིགས་པ་རྣམས་ཀྱི་ཡོན་རྫོང་སོགས་འགྲོ་སོང་བསྡོམས་ཊམ་སྲང་སུམ་ཅུ་སོ་བཞི་དང་ཞོ་བརྒྱད་སོང་།
ཟླ་བ་བདུན་པའི་ནང་བཀྲས་ལྷུན་ཕྱག་མཆོད་སྐྱབས་དབྱིངས་ན་མཁན་ཆེན་པོར་མི་རྗེ་ཕུན་ཁང་བརྒྱུད་སྔ་ཕྱི་ནས་གསོལ་བ་བཏབ་ཀྱང་ཕྱག་ཏོག་དུ་མ་འཁེལ་འདི་ལོ་འཕྲལ་མར་བཀའ་བཞེས་དང་ལྷག་པར་སྐུ་བཅར་ཆོས་འཕེལ་ལགས་ནས་གང་སྤྱིའི་ཞུ་ཐབས་བསསྐྱངས་ཏེ།
རྒྱལ་པོ་ཆེན་པོ་རྣམ་ཐོས་སྲས་གཙོ་བོར་བཞུགས་པས་ལྷ་མགྲོན་རྻགལ་བ་རིན་ཆེན་གྲུབ།
རྗེ་བླ་མ། པཎ་ཆེན་བློ་བཟང་ཆོས་རྒྱན། བསྟན་པའི་ཉི་མ་ཕྱོགས་ལས་རྣམ་རྒྱལ། ཕྱག་ན་རྡོ་རྗེ། ལས་གཤིན། ལྷ་མོ་རྡོ་རྗེ་རབ་བརྟན་མ་བཅས་ཀྱི་གོས་སྐུ་གསར་བཞེངས་ཀྱི་རྒྱུ་རྩར་གོས་ཚོས་སྣ་ཁ་ཉིས་བརྒྱ་དང་དངུལ་ཊམ་སྲང་ཉིས་བརྒྱ་དང་།
རྒྱ་དངུལ་ཐུར་འདེབས་ཀྱི་སྲང་ལྔ་བཅུ་ཐམ་པ་ཊམ་སྲང་ལྔ་བཅུ་ང་ལྔ་རི་ངེས་གོས་སྣེ་བཅས་གོས་དངུལ་ཚང་མ་བསྒྲིལ་བའི་ཊམ་སྲང་ལྔ་བརྒྱ་ཟིན་ངས་འབུམ་ལཾ་ཞུས།
ཟླ་བ་བཅུ་པའི་ནང་བཞེངས་གྲུབ་པ་དང་སྐྱབས་དབྱིངས

ཆེན་པོར་ལེགས་འབུལ་ཞུ་མི་མངགས་ཏེ་གོས་སྐུ་གདན་ཞུ་བྱས། ཟླ་བ་བཅུ་གཅིག་པའི་ཚེས་དགུ་ལ་རབ་ཏུ་གནས་པའི་ཆོ་ག་རྒྱས་པ་འཕྲིན་བཅོལ་དང་བཅས་པ་བགྱིས། ཚེས་བཅོ་ལྔའི་ཉིན་རྟ་བདག་བརྒྱད་སོགས་བསུ་བ་གསེར་སྦྲེང་དང་བཅས་ཞྭ་མཐིལ་དུ་སྤྱན་དྲངས།
དེ་ཉིན་རྡོ་བཅལ་དུ་ཚོགས་ཡོངས་ཀྱི་བསྐངས་འཕྲིན་རྒྱས་བར་ཞུས་འདི་ནས་ཞལ་གྲོའི་ཟབ་ཇ་འགྱེད་ཊམ་རེ། མཆོད་པ་སྣ་ལྔ་བརྒྱ་ཚར། ལྷག་པོར་བླ་བྲང་ཆེན་པོ་ནས་ཟབ་ཇ་འགྱེད་རེ་ལས་སྣེ་ཁག་ལ་རྣམ་གཞག་བཅས་བཀའ་དྲིན་བསྐྱངས་དེ་མཚུངས་འདི་ཁ་ནས་ཟོར་ལས་པར་འཆམས་ཕོད་རྒྱབ་དར་ཚོས་སྣ།
ལས་མཁན་མུན་པ་ནག་པོར་འཆམས་ཕོད་རྒྱལ་མཚན་དར་རུ་ཆུང་བཅས་ཆ་འགྲིག་ལ་ཊམ་སྲང་ཉི་ཤུ་བརྒྱད་རི་པའི་ལེ་ཚན་སྦྱར།
སྤྱི་སོ་དང་གྲྭ་ཚང་བཞི། ནོར་བུ་བདེ་ལྡན། ཤིང་ཚལ་བ། དཔལ་ལྷུན་དགེ་སློང་བསྟན་འཛིན། ལྷ་རྔ་དབེན་ཆོས། དགེ་སློང་བློ་གྲོས། དགེ་ཆོས་འཕེལ་ཚེ་རིང་།
གྲོང་པ་གསེར་བྱང་། ནོར་བུ་དཀྱིལ་ཁང་པ། སོ་སོ་ནས་གྲོ་སོ་ཕྱེ་མར། མང་ཇ་རེ་དང་། མཆོད་པ་རྒྱས་བསྡུས་སྣ་ཚོགས་བཅས་ཞལ་གྲོའི་ཚུལ་དུ་བསྒྲུབས་པའི་ལེགས་ཚོགས་ཆེ་བ་བྱུང་། དེ་སྔོན་གོར་དམག་གི་སྐོར་ལ་གཟིར་ཆ་ཆེ་ཞིང་རྒྱ་མི་ཨམ་བན་ནས་སེར་དམག་ཚུན་ཆད་བསྐུལ་བ་སོགས

བརྡབ་གཟིགས་ཤིན་ཏུ་ཆེ་ཡང་། དེ་ནས་བཟུང་འཇམ་ཆགས་སུ་སོང་བ་ཡིན། སྐུ་ཞང་ཁྲི་ཆེན་དེ་ཉིད་ཀྱི་སྐྱབས་རྟེན་དུ་རྟ་རྨིག་མ་གཅིག་ཕུལ་བྱུང་བ་སྡེ་སྲིད་དེ་ཉིད་ལ་ཕུལ་ཏེ་མཆོད་རྫས་གཤོམ་གྲོགས་ཞུ་བ་ཕུལ་བ་ལྟར་བསྣོན་མ་རྒྱ་རྟ་གཅིག་མཛད་དེ་རྒྱ་རྟ་གཉིས་ཀྱི་རྩིས་གཞི་བསྐོར་ཏེ་བཟང་གོས་སྤྱད་ལྡན་གཞི་མཚུངས་ཕྱེ་ཕུར་ཆ་གཅིག
།རྒྱལ་མཚན་ཤམ་བུ་དགུ་བརྩེགས་ཡོད་པ་ཀ་འཕན་ལག་རིང་ཆ་གཉིས་དང་ཟབ་ཇ་གཅིག་བཅས་འདི་སྐབས་སུ་གནང་།
མ་ཧེ་མཆོད་པར་ཞྭ་ལུ་བའི་བླ་མ་ལས་སྣེ་ཁག་གིས་གདན་འདྲེན་བྱུང་ཡང་མཙམས་བཅད་དམ་པའི་འགྲོ་བ་མ་ཤར། དཔལ་ཆོས་རིན་ལྡིང་པ་དང་ཆོས་འཁོར་བ་སོགས་གྲྭ་རིགས་མང་བ་ལ་བསྙེན་རྫོགས་ཀྱི་ལས་གྲྭ་རྣམས་བསྟན་པའི་བྱ་བར་སོང་གཤིས་བྱས།
ཟླ་བ་བཅུ་པའི་ནང་སྨན་བླ་སྒྲུབ་མཆོད་སྐབས་ཀྱི་དམིགས་རྟེན་ཤིང་བརྐོས་ལས་གྲུབ་པའི་ཕོ་བྲང་ཕྱོགས་སོ་སོར་ཤེལ་གླིང་གཉིས་རེ་ཡོད་པ་ནང་གི་ལྷ་ཚོགས་འདོད་ལི་ལས་གྲུབ་པའི་གསེར་སྐུ།
བདེ་གཤེགས་བརྒྱད། བྱང་སེམས་བཅུ་དྲུག །གནོད་སྦྱིན་གྱི་སྡེ་དཔོན་བཅུ་གཉིས། རྒྱལ་ཆེན་བཞི་བཅས་རྣམས་ཆ་ཚང་བཞུགས། དེ་དག་གི་རྒྱུ་འགྲོ་རྣམས་དཔལ

ཞབས་གཉེར་ཚེ་བརྟན། ཤིང་ཚལ་ཚོང་དཔོན། དཔལ་ལྷུན་ལྕམ་བདེ་ལྡན་སྒྲོལ་མ་དེ་ཉིད་ནས་སྐྱབས་རྟེན་དུ་ཕུལ་བ་སོགས་ཀྱི་ཐོག་ནས་སོང་། འདི་ནས་རབ་སྟོན་མང་འགྱེད་དང་མཐའ་སྐོར་གྱི་མཆོད་རྫས་འཕན་གདུགས་རྣམས་དབེན་ཆོས་དགེ་བསྟན་གྱིས་ཕུལ།
དཔལ་ལྷུན་རྩེ་ཕྱག་ནས་ཡབ་ཀྱི་དགོངས་རྫོགས་སུ་དམིགས་དངུལ་ཀོང་ཐུར་འདེགས་ཀྱི་སྲང་ལྔ་ཡོད་པ་འབྱོར་པ་ཡང་འདིར་ཕུལ། ཞྭ་ལུ་སྐོར་དཔོན་སྤྲོད་ཁོངས་སུ་དངུལ་གྱི་མ་ཎི་ལག་སྐོར་ཀྱང་སྦྱར།
སྔོན་དུ་སྨན་བླའི་ཕོ་བྲང་གསར་བསྐྲུན་བགྱིས་པ་རྒྱལ་རྩེ་རིན་ལྡིང་གྲྭ་ཚང་དུ་མང་དོད་སྲང་གསུམ་དང་བཅས་ཕུལ། གྲངས་ཆེ་བར་དོར་མཐར་རྩེ་རུ་ཊམ་སྲང་བཅུ་གཉིས་ཕུལ་ཏེ་བསྐོར་མཐོ་བརྒྱད་ཡོད་པ་ཞིག་དང་།
ཉིན་ཁྱོང་གི་བསྙེན་བཀུར་འགྱེད་བཅས་ཕུལ། དལ་འབྱོར་རྒྱབརྒྱ་མ་ལན་ཅིག་ཐོབ་སྐབས་འདིར། །བྱ་བྲེལ་གཡེང་ཐབས་མང་པོ་མ་བྱས་ཤིང་། །ཚེ་གང་རི་བོ་གོས་སུ་གྱོན་ནས་བསྡད།
།སྙིགས་དུས་སྤྲང་པོའི་ཁྱུ་བརྒྱན་ཡིན་ནམ་སྙམ། །ལུས་ལ་ཆོས་གོས་རྣམ་གསུམ་དཀྲིས་གྱུར་ནས། །ནག་ཆང་བག་མེད་སྤྱོད་པ་ལ་སོགས་པ། །བསྟན་པའི་ཞབས་འདྲེན་ཚེ་གང་མ་བགྱིས་པའི།
།སེར་གཟུགས་ཚོགས་པའི་ཡང་རྩེ་ཡིན་ནམ་སྙམ། །ཚེ་ཐུང་ནམ་འཆི་ཆ་མེད་ཚེ་ཞབས་ལ། །ཡུན་རིང་སྡོད

པས་གྲབས་གཤོམས་མ་བྱས་ཤིང་། །སྒོ་གསུམ་དགེ་བའི་ཕྱོགས་སུ་གང་འགྲོ་བྱས། །སྙིགས་དུས་འདུན་མའི་ཡང་རྩེ་ཡིན་ནམ་སྙམ། །རང་སེམས་འཁྲུལ་པའི་སྣང་བས་བཅིངས་པ་ལ། །རྣམ་གྲངས་མང་པོའི་ཆོས་ཀྱི་ཕན་པ་མེད།
།ཉམས་ལེན་ཆིག་བསྒྲིལ་གཉེན་པོ་བཅོམ་བརྡེག་བྱས། །སྙིགས་དུས་རྣལ་འབྱོར་པ་གཅིག་ཡིན་ནམ་སྙམ། །འགྲོ་དྲུག་དྲིན་ཅན་ཕ་མ་ཡིན་སྙམ་ལ། །ཆགས་སྡང་ཉེ་རིང་ནམ་ཡང་མ་བྱས་ཞིང་། །བྱམས་དང་སྙིང་རྗེ་གང་དྲག་བསྒོམ་ཚུལ་བྱས།
།ཕན་སེམས་ཆེ་བའི་ཡང་རྩེ་ཡིན་ནམ་སྙམ། །འཁོས་མེད་བཙུན་པ་བློ་གསལ་རི་ཁྲོད་པ། །མཁས་མཁས་གྲུབ་གྲུབ་ཅི་ཡང་མི་ཤེས་ཏེ། །མི་ལུས་སྟོང་ལོག་ཙམ་དུ་མ་གྱུར་པ། །འདི་ཀོ་ཡ་མཚན་ཆེ་བའི་ཡང་རྩེ་ཡིན།
།རང་ལོ་ང་གསུམ་པ་མ་ཞེས་པ་མེ་ཕོ་འབྲུག་གི་ལོ་དེ་སྔར་རི་མཐིལ་དཀར་མེའི་ཐེབས་ཕྲན་ཡོད་ལས་སྣེ་ཁག་གི་སྦུགས་བཟོས་ལྟ་བུའི་རྗེས་མེད་དུ་སོང་བར། འདི་ནས་དོ་ཁུར་བགྱིས་ཏེ་རི་མཐིལ་གཉིས་སུ་སྔར་ཡོད་ལོ་འཁོར་དཀར་མེ་གཉིས་ཡོད་ཐོག
།གསར་བཙུགས་ཟླ་བ་དང་པོའི་ཚེས་ཉེར་གཅིག་ནས་བཟུང་། མཐིལ་དུ་བཀའ་འགྱུར་ལྷ་ཁང་། སྒོ་གསུམ་ལྷ་ཁང་། རི་ཕུག་ཏུ། གསེར་ཕིབ།

སྐུ་འབུམ་ཐང་བཅས་པར་བསྡོམས་ཟངས་དམར་གྱི་རྒྱ་མཚོ་ཁེབས་བཅུས་གསུམ་ཁོར་ཡུག་གཅིག །ཇོ་ཁང་གི་རྒྱ་མཚོ་ཁབས་བཅས་དེ་དག་གི་རྒྱུ་འགྲོ་ཡོངས་བསྒྲིལ་ཊམ་སྲང་བརྒྱད་ཅུ་གྱ་དགུ་ཞོ་གང་བཅས་སོང་བ་འདི་ཁར་ཉར་ཚགས་བྱས་པའི་དཀར་མེའི་ཤུལ་བོགས་ཐོག་ནས་ཚང་མ་ཡོང་བ་བྱས།
ཕྱིན་ཆད་ཆུ་དྭངས་ཉ་གསལ་གྱི་དཔེ་བཞིན་ཁུངས་སོགས་ར་འཕྲོད་པའི་དཀར་མེའི་བོགས་ཆར་ཞ་ཆག་མེད་པ་ཡོང་བའི་དེབ་སྦྱོར་གཏན་ཚིགས་ཡིག་རིགས་སོགས་བྱས།
རི་ཕུག་གཟིམ་སྦུག་པ་རྒྱ་མཚོ་གསར་བསྐྲུན་འདི་ནས་བགྱིས། ཟླ་བ་གསུམ་པའི་ཚེས་ལྔ་ནས་བཟུང་ཤངས་བདེ་རབ་མཁན་པོ་སོགས་གྲྭ་པ་འགའ་ལ་ཐོག་མར་རྨོར་ཆེན་གྱི་ཡིག་སྟེང་ནས་ཀླུ་དབང་རྒྱལ་པོ་ལྷ་ལྔའི་རྗེས་གནང་དང་།་མཎྜལ་སོ་བདུན་མའི་འཁྲིད།
ཚེས་དྲུག་ནས་བཟུང་སྟེ་མཐར་པཎ་གྱི་ཡིག་སྟེང་ནས་འཇམ་དཀར་ཤེས་རབ་འཁོར་ལོའི་རྗེས་གནང་ལུང་། ཆར་ལྕགས་གྲུབ་རྒྱལ་ལུགས་ཚེ་རྟ་ཟུང་འབྲེལ་གྱི་དབང་ལུང་།
རོང་སྟོན་ཆེན་པོའི་ཚེ་འཁྲིད་ཞག་བདུན་མའི་འཁྲིད་ལུང་མཁས་གྲུབ་ནོར་བཟང་རིན་ཆེན་གྱི་ཉེ་བརྒྱུད་སྒྲོལ་དཀར་རྗེས་གནང་། ཆག་ལུགས་ཚེ་དཔག་མེད་དཀར་པོའི་རྗེས་གནང་དང་ཆོས་མཚན་ཁག་ཀླུ་པའི་གསེར་ཆོས་འཕགས་པ་སྤྱན་རས

གཟིགས་སེང་གེ་སྒྲའི་རྗེས་གནང་དང་ཆོས་མཚན་ཚེ་འཁྲིད་ཟླ་བའི་ཆུ་རྒྱུན་གྱི་འཁྲིད། མི་འཁྲུགས་པ་ས་ལུགས་བཀྲ་ཤིས་ལྷ་མོ་བརྒྱད་བསྐོར་གྱི་དབང་། ཏཱ་ར་ནཱ་ཐའི་སྒྲོལ་དཀར་ཚེ་འཁྲིད། བདེ་ཅན་ཕོ་འཁྲིད་དཔའ་བོ་གཡུལ་འཇུག
།བདེ་མཆོག་ལཱུ་ཨི་པའི་དབང་བཞི། མཐུན་དྲུག་རྣལ་འབྱོར། རྟ་མགྲིན་གསང་སྒྲུབ་སྐྱེར་སྒང་ལུགས་ཀྱི་བྱིན་རླབས། ཟླ་རྒྱལ་ལུགས་རྟ་མགྲིན་ལྕགས་རལ་ཅན་གྱི་རྗེས་གནང་དང་ཆོས་མཚན།
བདེ་མཆོག་ལཱུ་ཨི་པའི་བསྐྱེད་རྫོགས་ཀྱི་འཁྲིད། བྲང་ཏི་པ་མཚན་གྱི་ཡིག་ཆའི་སྟེང་ནས་འཇམ་དབྱངས་དམར་སེར་གྱི་རྗེས་གནང་། དུས་འཁོར་བསྲུང་འབི་ལྷ་གསུམ་གྱི་རྗེས་གནང་། འཇམ་དབྱངས་སྨྲ་སེང་གི་རྗེས་གནང་།
ས་ལུགས་རྨེ་བརྩེགས་ཀྱི་རྗེས་གནང་། རྨེ་བརྩེགས་ལོ་ལོའི་སྒྲུབ་སྐོར། འཇམ་དཔལ་ནག་པོའི་ཆོས་སྐོར། མི་གཡོ་དཀར་པོའི་རྗེས་གནང་། དེ་དག་གི་ཡིག་ཆའི་ལུང་། ས་ལུགས་ལོ་གྱོན་སེར་པོའི་རྗེས་གནང་སྒྲུབ་སྐོར།
ཤེའུ་ལོ་ཙཱ་བའི་ཡིག་སྟེང་ནས་ཇོ་ལུགས་དང་འཛམ་དཀར་འབྲུ་གཞོན་གྱི་རྗེས་གནང་ལུང་། མགོན་པོ་ཕྱག་དྲུག་པའི་གཏོར་དབང་བར་ཆད་ཀུན་སེལ། དམག་ཟོར་རྒྱལ་མོའི་རྗེས་གནང་།
མཁན་ཆེན་སངས

རྒྱས་ཕུན་ཚགས་ཀྱི་ཡིག་སྟེང་ནས་ས་སྐྱའི་གསེར་ཅོས་ཁྱུང་ནག་འབྱུང་པོ་འུར་འདེད་ཀྱི་རྗེས་གནང་དེའི་སྒྲུབ་སྐོར་གྱི་ལུང་། ཁྱུང་ཁྲ་མན་ངག་ལུགས་ཀྱི་རྗེས་གནང་། བཅུ་གཅིག་ཞལ་ལྷ་ལྔའི་རྗེས་གནང་།
རྒྱལ་སྲས་དངུལ་ཆུ་བའི་སྨྱུང་གནས་ཆོ་གའི་ལུང་། དགེ་ལུགས་འཇིགས་བྱེད་བཅུ་གསུམ་མའི་སྒྲུབ་ཐབས་ཟ་མ་ཏོག་གི་ལུང་། གསེར་ཆོས་སེང་གདོང་སྔོན་མོའི་རྗེས་གནང་པཎ་ཆེན་ནགས་རིན་ལུགས་སེང་གདོང་དམར་མོའི་རྗེས་གནང་།
དབྱངས་ཅན་ས་ལའི་ཕོ་ཉའི་རྗེས་གནང་། ཁྲོ་བོ་གཙུག་ཏོར་འབར་བའི་རྗེས་གནང་། དེའི་སྒྲུབ་སྐོར་ཐུའུ་བཀྭན་བློ་བཟང་ཆོས་ཀྱི་ཉི་མས་མཛད་པ། རྡོ་སེམས་བླ་མེད་ལུགས་ཀྱི་རྗེས་གནང་།
དེ་དག་གི་ཡིག་ཆ་སྐྱིད་ཤོད་བསྟན་འཛིན་འཕྲིན་ལས་ཀྱི་ཐུགས་སྲསལོ་ཙཱ་བའི་སྙན་བརྒྱུད་དབྱངས་ཅན་དཀར་མོའི་རྗེས་གནང་། དེ་དག་གི་ཡིག་ཆའི་ལུང་། གསེར་ཆོས་འཛམ་ལྷ་སྲོག་སྒྲུབ་དམར་པོའི་རྗེས་གནང་།
འཛམ་དམར་གྲ་སྔོན་ལུགས་གི་རྗེས་གནང་། ཚེ་དབང་བུ་སྟོན་གོང་ཁུག་མའི་དབང་དང་དེའི་ལུང་། སྨན་བླའི་མདོ་ཆོག་གཞན་ཕན་བདེ་འཇུག་གི་ལུང་བཅས་བགྱིས། ས་ཟླའི་ནང་ལྷ་ལྡན་ཇོ་ཤཱག་རྣམ་གཉིས་སོགས་ལ་སྟོང་མཆོད་འབུལ་ཐེབས་ཊམ་སྲང་བརྒྱ་དང་བཅོ་བརྒྱད

ས་དབང་དཔལ་ལྷུན་ཆེན་པོར་བཅོལ་གདམ་ཞུས་པའི་མཆོད་འབུལ་སོགས་ལ་ཞལ་འདེབས་དང་བཅས་གང་ལེགས་ཐུགས་རྗེ་ཆེ་འདུག །ཚེས་བདུན་ལ་རི་ཕུག་གདན་འཛིན་པ་སོགས་ལ་བསྙེན་རྫོགས་ཀྱི་ལས་གྲྭ་བྱས། ཚེས་བཅོ་ལྔའི་ཉིན་བརྒྱ་མཆོད་སྣ་ལྔ་ཚར་གཉིས་དང་།
མང་འགྱེད། གཙང་ཇོ་བོ་གངས་ར་བའི་གྲྭ་པ་ཁ་ཤས་ལ་བསྙེན་རྫོགས་ཀྱང་བགྱིས། སོག་པོ་སངས་རྒྱས་རྡོ་རྗེ་སོགས་བཀྲས་ལྷུན་གྲྭ་པ་འགའ་ལ་སེམས་བསྐྱེད་མཆོད་པ་ཡང་བྱས།
དེ་ནས་གོར་དམག་གི་གཟིར་ཐག་ཆོད་ནས། ས་གུང་བཤད་སྒྲ་ཆེན་པོ་སྒེར་གཞིས་སྤེལ་གཞིར་ཆིབས་བསྐྱོད་བསྐྱངས་པའི་ཞོར་དུ་འདིར་ཕེབས་པའི་ཉིན་རྗེ་བཙུན་རྡོ་རྗེ་རྣལ་འབྱོར་མའི་བྱིན་རླབས་དང་།
དེའི་སང་ཉིན་བྱབས་ཁྲུས་ཚེ་དབང་སྒྲ་མི་སྙན་གྱི་ཚེ་གཟུངས་འཁྲིད་བཅས་ཕུལ། དེ་ནས་ངོར་མཁན་ཆེན་རིན་པོ་ཆེ་སོགས་གྲྭ་པ་འགའ་ལ། སྦྱོང་དཀྱིལ་བཅུ་གཉིས་ཀྱི་དབང་། དེའི་དབང་ཆོག་གཞན་ཕན་རྒྱ་མཚོའི་ལུང་།
འཕགས་པ་དོན་ཡོད་ཞགས་པའི་དབང་། རྡོ་རྗེ་དབྱིངས་ཙ་ལུགས་ཀྱི་དབང་། ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་འཁྲིད་ལུང་། དེའི་ཆོས་སྐོར་ཡོངས

རྫོགས་ཀྱི་ལུང་། ཏིང་ངེ་འཛིན་གྱི་དབང་བཞི་བྱིན་རླབས། རྒྱབ་ཆོས་སྐྱེས་མཆོག་འབར་ར་བའི་མགུར་འབུམ་ལུང་། བློ་སྦྱོང་ཚིག་གདམས་ལུང་། འོད་ཟེར་དྲི་མེད་ཆོག་བསྒྲིགས། དྲི་མེད་རྣམ་གཉིས་ཀྱི་མཆོད་རྟེན་སྲོག་ཤིང་འཛུགས་ཐབས།
གཙུག་གཏོར་གདུགས་དཀར་འདོན་ཐབས་སངས་རྒྱས་རྣལ་འབྱོར་དུ་བྱེད་པ་སོགས་ཀྱི་ལུང་ཕུལ། ཚུར་ཡང་། དཔེ་ཆོས་རིན་སྤུངས་སོགས་ཆོས་འགའ་ཞིག་ཞུས། དེ་ནས་དགེ་སློང་ཨ་རིག་པ་སོགས་གྲྭ་པ་འགའ་ལ།
སྒྲོལ་མ་རྣལ་འབྱོར་མའི་ལུང་། དེའི་སྐབས་དཀྱིལ་ཆོས་འབྱུང་བཅས་ཀྱི་ལུང་དང་བསྐྱེད་རྫོགས་ཀྱི་འཁྲིད། མདོ་ཟ་མ་ཏོག་ནས་འབྱུང་བའི་ཡིག་དྲུག་ཕན་ཡོན་རྣམས་བཤད།
ཟླ་བ་དང་པོའི་ནང་དུ་དཔལ་ལྷུན་རྩེ་ཕྱག་ལ་སྙིང་པོ་དོན་གསུམ་གྱི་འཁྲིད། བྱབས་ཁྲུས་ཚེ་དབང་སོགས་བགྱིས་ཏེ་རི་ཕུག་ཏུ་ཟླ་བ་གཅིག་རིང་བསྙེན་མཚམས་སོགས་མཛད་པའི་རྒྱབ་གཉེར་ཀྱང་ཞུས། རང་ལོ་བཞི་པ་དམར་སེར་ཞེས་པ་མེ་མོ་སྦྲུལ་གྱི་ལོ་དབེན་དགོན་ཆོས་སྡེར་དཔལ་ལྷུན་སྐུ་ཞབས་ནས་སྨན་བླ་སྒྲུབ་མཆོད་ཀྱི་ཐེབས་རྩ་འབུལ་སྦྱོར་གནང་བ།
བཀའ་འགྱུར་བླ་མ་སོགས་ཕེབས་ནས་སྨན་བླའི་རྗེས་གནང་དང་།
གཞན

ཕན་བདེ་འཇུག་གི་ལུང་བཅས་ཞུས། རྩེ་ཕྱག་ཉི་དོན་ལགས་འདིར་ཕེབས་པར་ཡང་བྱབས་ཁྲུས་ཚེ་བཀའ་སོགས་ཕུལ། ཟླ་བ་གཉིས་པའི་ནང་བསམ་ཡས་རྟེན་གསུམ་ཁག་ལ་སྟོང་མཆོད་འབུལ་ཐེབས་ཊམ་སྲང་བརྒྱ་ཐམ་པ་དང་། སྙན་ཤལ་ལེ་ཚན་བཅས།
ས་གུང་བཤད་སྒྲ་ཆེན་པོར་འབུལ་རྫོང་ཞུས་པའི་མཆོད་འབུལ་རྣམས་སྦྱོར་དངོས་རྗེས་གཙང་བཀའ་དྲིན་ཆེ་བ་བྱུང་། མི་རྗེ་ཕུན་ཁང་དང་ཤེ་དཔོན་རྣམ་རྒྱལ་ལགས་སུ་བྱད་འགྲོལ་བྱབས་ཁྲུས་ཚེ་དབང་བརྒྱ་ཚར།
ནཱ་རོ་མཁའ་སྤྱོད་མའི་བྱིན་རླབས་བཅས་ཕུལ། ཤེ་དཔོན་ལགས་ནས་དད་འདུན་ཆེན་པོས་ཞྭ་ལུ་མཏིལ་དུ་རྟ་མགྲིན་ལྷ་ཁང་དང་དངུལ་གདུང་ལྷ་ཁང་དུ་ཟངས་དམར་གྱི་རྒྱ་མཚོ་དངདཀར་མེའི་འབུལ་ཐེབས་ཊམ་སྲང་བརྒྱ་ཐམ་པ་བཅས་འབུལ་སྦྱོར་མཛད།
དེ་ནས་ཐེག་གླིང་སྒྲུབ་སྡེའི་དགེ་སློང་རྣམས་ལ་བཅུ་གཅིག་ཞལ་དཔལ་མོ་ལུགས་ཀྱི་དབང་དང་། དེའི་དབང་ཆོག་ལུང་པཎ་ཆེན་བློ་བཟང་ཆོས་བརྒྱན་གྱི་མཛད་པའི་སྨྱུང་གནས་ཆོ་གའི་ལུང་།
སྒྲོལ་མཆོད་པཎྜལ་བཞི་པའི་ལུང་བཅས་བགྱིས། མཁས་བཙུན་གཞོན་ནུ་གྲུབ་ཀྱི་གདུང་རྟེན་ཉམས་ཆགས་སུ་གྱུར་པ་འདི་ནས་ཆོས་འཁོར་ཡན་གསར་བཞེངས། གཟུངས་བསསྐྱར

འབུལ་། བུམ་ལྡིར་ངོས་དངུལ་ག་ཡོད་པའི་ནང་མཁས་བཙུན་རིན་པོ་ཆེའི་བྲིས་སྐུ་བཅས་གཟིམ་སྦུག་ཏུ་བཞུགས་སུ་གསོལ་བ་དང་། ཉི་ཤུ་གཅིག་མཆོད་སྐབས་དམིགས་རྟེན་བུ་སྟོན་གྱི་གོས་སྐུ་བཞེངས་རྒྱུ་དཔལ་ལྷུན་རྩེ་ཕྱག་ཏུ་གཉེར་གདམས་ཞུས་པ་གསར་བཞེངས་གྲུབ་པའི་འགྲོ་སོང་ཊམ་སྲང་བརྒྱ་དང་དྲུག་ཅུ་ཐམ་པ་སོང་བ་རྣམས།
འདིར་སྐྱབས་རྟེན་དུ་ཕུལ་བའི་འདི་ནས་དམིགས་བསལ་འབུལ་དགོས་གང་ཡང་མ་བྱུང་ཤིང་།
ཕྱགས་མཚུངས་མང་ཐེབས་ཊམ་སྲང་བཅོ་ལྔ་སྦྱོར་འཇགས་མཛད། རབ་གནས་ཚར་བ་དང་། ས་ཟླའི་ཚེས་བཅོ་ལྔའི་ཉིན་རྟེན་འབྲེལ་ཁྱད་འབུལ་སྦྱོར་དང་། མང་འགྱེད། བརྒྱ་མཆོད་ཚར་གཉིས་བསྒྲུབས། དགེ་སློང་ཨ་རིག་པ་དང་སངས་རྒྱས་རྡོ་རྗེ་སོགས་གྲྭ་པ་འགའ་ལ་ནཱ་རོ་མཁའ་སྤྱོད་མའི་བྱིན་རླབས་དང་།
དེའི་འཁྲིད་ཡོངས་རྫོགས། རྒྱབ་ཆོས་བེའུ་འབུམ་གྱི་ལུང་། དངུལ་ཆུ་བཀའ་འབུམ་གྲས་རྣལ་འབྱོར་མའི་དབང་ཆོག
།སྦྱིན་སྲེག་རྒྱུན་འཁྱེར་ཤོག་གཅིག་མའི་ལུང་སོགས་བྱས། དྲུག་པའི་ཚེས་བཞི་ལ་དུས་འཁོར་ལྷ་ཁང་དུ་ཐུབ་དབང་ཤར་ལི་གཅིག་ཕུལ། ལོ་ལྟར་ཁྲུས་གསོལ་མཆོད་འབུལ། རབ་གནས་སོགས་བགྱིས། བདེ་ཆེན་སྤྲུལ་སྐུ་རིན་པོ་ཆེ།
ཕྱག་རྡོར་འགྲོ་བཟང་གི་དབང་དང་བྱབས་ཁྲུས

ཚེ་བཀའ་སོགས་གསན་པར་ཕེབས་པའི་ཐུགས་བཞེད་བསྐངས། ཆབ་མདོ་ཚོང་དཔོན་དབང་ཕྱུག་སོགས་ལ་བསྙེན་རྫོགས་ཀྱང་བྱས། སྟོན་པོ་སྐྱིན་མཁར་ཚྭ་ཆུར་བསྐྱོད། ཚུར་སླེབས་ནས་བླ་མ་སྐལ་བཟང་སོགས་གྲྭ་པ་འགའ་ལ་འཛམ་ལྷ་དཀར་པོའི་རྗེས་གནང་།
བློ་སྦྱོང་དོན་བདུན་མའི་འཁྲིད། ཞེན་པ་བཞི་བྲལ། སྐྱིད་སྡུག་ལམ་འཁྱེར། ཕར་ཕྱིན་དྲུག་བཤད་པ་ཇོ་བོའི་རྣམ་ཐར་བློ་སྦྱོང་བརྒྱ་རྩའི་ལུང་། ཁ་རག་སྒོམ་ཆུང་གི་ཨང་ཡིག་བདུན་ཅུ་བ་དངུལ་ཆུ་རྒྱལ་སྲས་པའི་མཛད་པའི་བློ་སྦྱོང་བཅས་ཀྱི་ལུང་།
བུ་སྟོན་གྱི་བློ་སྦྱོང་ཆོས་ཆེན་བཅོ་ལྔའི་འཁྲིད་བཤད་ལུང་སྟག་ཕུའི་ཡིག་སྟེང་ནས་རྡོར་སེམས་བླ་མེད་རྗེས་གནང་ལུང་།
ཇོ་ལུགས་ཕྱག་འཚལ་ཉེར་གཅིག་གི་རྗེས་གནང་། ནཱ་རོ་མཁའ་སྤྱོད་ཀྱི་བྱིན་རླབས་དང་དེའི་འཁྲིད་ཡོངས་རྫོགས་བཅས་གྲུབ། དེ་རྗེས་ཉང་སྟོད་ཐེག་མཆོག་གླིང་གི་མཁན་པོ་སོགས་གྲྭ་པ་འགའ་ལ་བསྙེན་རྫོགས་ཀྱི་ལས་གྲྭ་ཡང་བགྱིས།
ཤིང་ཚལ་ཚོང་དཔོན་ནས་སེར་སྐྱ་མགོ་དམངས་ལ་ཚེ་བཀའ་སོགས་བྱ་དགོས་དབུ་ནན་བགྱིས་ཀྱང་བྱེད་བློ་མ་ཤར། སླར་ཡང་བསྐྱར་ནན་གྱིས་བསྐུལ་བ་ལྟར་ཟླ་བ་བཅུ་གཉིས་པའི་ཆོས་འགོར

རི་ཕུག་ཏུ་ཚོགས་ཆེན་ལ་འཆི་མེད་རྔ་སྒྲའི་དབང་སྨན་བླ་སྒྲོལ་དཀར་གྱི་རྗེས་གནང་ལུང་ཆོས་སྤྱོད་རབ་གསལ་གྱི་ལུང་། མཇུག་ཏུ་སེར་སྐྱ་ཁག་མང་ལ་ཚེ་དབང་བུ་སྟོན་གོང་ཁུག་མའི་དབང་ཐམས་ཅད་མཁྱེན་པ་རྒྱལ་བ་རིན་ཆེན་གྲུབ་ཀྱི་མཁན་སློབ་དགེ་འདུན་སྤྱི་དང་།
མི་སྡེ་བཅས་པ་ལ་ཞལ་གདམས་མཛད་པའི་ལུང་ཡང་བསྒྲགས། ཐམས་ཅད་ལ་ཚེ་འདི་ཕྱིར་ཕན་པའི་བསླབ་བྱ་གང་དྲག་ཀྱང་བྱས། རང་ལོ་ང་ལྔ་པ་དུས་ཀྱི་ཕོ་ཉ་ཞེས་པ་ས་རྟ་གནམ་ལོ་ཤར་ནང་སྔར་རྒྱུད་སྡེ་རྣམས།
ས་ཆེན་ཀུན་དགའ་བློ་གྲོས་ཀྱི་པར་བརྐོས་མཛད་པའི་པར་ཤིང་སྟོང་ཕྲག་ལྔ་དང་ལྔ་བརྒྱ་ལྔ་བཅས་ཞྭ་མཐིལ་དུ་བཞུགས་ཡོད་པ་བར་ལམ་པར་ཐམས་ཅད་འཛིངས་རྐྱེན་ལ་བརྟེན་རིམ་པས་ཉམས་ཆགས་ཆེ་བར་པར་ཤིང་ཚང་མ་རི་ཕུག་ཏུ་གདན་ཞུས་ཀྱི་ཀ་བཏགས་བརྐོས་ཏེ།
པར་ཁྲི་གསར་བསྒྲིགས་བགྱིས་ནས་རི་ཕུག་རང་དུ་པར་ཁང་དམིགས་བསལ་འགད་གཙང་ཐར་ཡོད། དེ་དག་གི་འགྲོ་སོང་ཡོང་བསྒྲིལ་གྱི་ཊམ་སྲང་སུམ་ཅུ་ཐམ་པ་སོང་།
གྲྭངས་ཆེ་གྲྭ་ཚང་དུ་ནག་ཉའི་དུས་འཁོར་སྒྲུབ་མཆོད་སྐབས་དཀྱིལ་འཁོར་གྱི་གདུགས་དངུལ་སྲང་ཉི་ཤུ་ཐམ་པའི་རིན་ཐང་ཡོད་པ་ཕུལ། འཕར་དུ་འགྱེད་ཊམ་རེ་བཏང་།
རི

ཕུག་གི་འདུ་ཁང་བྱང་གི་སེང་གཡབ་ལ་ཐང་བསྐོར་བསྙེན་རྫོགས་སྡོམ་བརྒྱུད། བསྟན་པི་བཏད་རབས་བདུན་གནས་བཅུ་སོགས་ཀྱི་བྲིས་ཐང་གསར་བསྐྲུན་གྱིས་གོང་ཤམ། འཇའ། ཏོན་ཆོབ་བཟོ་རིགས་པའི་གླ་ཡོན་སོགས་དང་ལིང་དམར་ལྗང་གི་གདུང་ཁེབས་བཅས་ཡོངས་བསྒྲིལ་ཊམ་སྲང་བརྒྱ་དང་ཉི་ཤུ་རྩ་གཉིས་གནས་པ་དང་།
རབ་གནས་གྲུབ་སྟེ་ས་ཟླའི་དུས་ཆེན་ལ་འབུལ་སྦྱོར་གྱི་རབ་སྟོན་མང་འགྱེད་དང་བརྒྱ་མཆོད་སྣ་ལྔ་ཚར་གཉིས་བསྒྲུབས།
དེ་ཉིན་རྒྱལ་རྩེ་རིན་ལྡིང་པ་སོགས་གྲྭ་པ་འགའ་ལ་བསྙེན་རྫོགས་བྱས། ཞྭ་ལུ་བླ་བྲང་གི་ཨར་ཟུག་གང་ལེགས་ཡོང་རེའི་བཀོད་པ་བཤད། འདི་ནས་ཨར་སྟོན་ཟབ་རྒྱས། ཞྭ་ལུ་རི་མཐིལ་གྱི་རྡོ་ཏིང་དེ་བཞིན་ཁང་པར་གནོད་ཚབ་ཆེ་བའི་ཏིང་ཚབ་འཁར་རྔ་ཞིག་ཀྱང་སྦྱར།
ཉེར་གཅིག་མཆོད་པའི་སྐབས་བསྟན་འགྱུར་བྲིས་མ་པོད་ཉིས་བརྒྱ་དང་བཞི་ལ་སྨོན་ཚིག་ཡོད་པའི་ན་བཟའ་ཁ་གྲུ་རེ་དང་གདོང་དར་གོས་ཚོས་སྣ་གསུམ་བརྩེགས་པ་གྲྭ་མཚུངས་ཕུལ་བའི་སྲང་བཞི་བཅུ་ཞེ་དགུའི་རྒྱུ་འགྲོ་དང་།
དེ་ཉིན་མང་འགྱེད་སྐར་ལྔ་རེ་དང་། བརྒྱ་མཆོད་བཅས་ཕུལ། ཟླ་བ་བརྒྱད་པའི་ནང་ཚེས་བཅུ་བཞི་ནས་བཟུང་བར

མཁན་ཆེན་རིན་པོ་ཆེ་སོགས་དབང་ཆ་ཁ་ཤས་ལ་རྣམ་སྣང་མངོན་བྱུང་གི་དབང་། དེའི་དབང་ཆོག་ལུང་། སྤྱན་རས་གཟིགས་པདྨ་དྲ་བའི་དབང་། མ་ཧཱ་མ་ཡཱ་ལྷ་ལྔའི་དབང་། སྡོམ་འབྱུང་ལྷ་བཅུ་གསུམ་པའི་དབང་། དྲིལ་བུ་ལྷ་ལྔའི་དབང་།
དྲིལ་བུ་ལུས་དཀྱིལ་དབང་བཞི། གཤེད་དམར་བཅུ་གསུམ་གྱི་དབང་། ཕྱག་རྡོར་འགྲོ་བཟང་གི་དབང་། ཕྱག་རྡོར་འཁོར་ཆེན་གྱི་དབང་། རྣམ་སྲས་བཀའ་ཆེན་བཅུ་དྲུག་གི་རྗེས་གནང་། དུས་འཁོར་གྱི་བསྲུང་བའི་ལྷ་གསུམ་གྱི་རྗེས་གནང་ལུང་།
པདྨའི་སྒྲུབ་དཀྱིལ་མཆོན་འཕྲིང་སྦྱིན་སྲེག་སྒྱུ་མ་ཆེན་པོའི་མངོན་དཀྱིལ་རྣམ་སྣང་མངོན་བྱང་དཀྱིལ་ཆོག་སྡོམ་འབྱུང་མངོན་དཀྱིལ་དྲིལ་བུ་ལག་དཀྱིལ་རྡུལ་ཚོན་ལྷ་ལྔའི་མངོན་དཀྱིལ་གཤེད་དམར་ལྷ་བཅུ་གསུམ་པའི་སྒྲུབ་དཀྱིལ་བཅས་ཀྱི་ལུང་།
བདེ་མཆོག་གི་ལཱུ་ཨི་པའི་དབང་ཆོག་གདན་གཞིའི་ལྷན་ཐབས་གདུགས་དཀར་ཉེར་བདུན་མའི་དབང་ཆོག་ཐུགས་རྗེ་ཆེན་པོའི་སྒྲུབ་ཐབས།
གཏར་མའི་ཆོ་ག་འཁྲུལ་མེད་རབ་གསལ་གྱི་རྣམ་བཤད་རྡོ་དབྱིངས་དབང་ཆོག་དུས་འཁོར་བསྙེན་ཐབས་གནས་བརྟན་མཆོད་ཆོག་དོན་ཞགས་དབང་ཆོག་བཅས་ཀྱི་ལུང་། རྗེ་དགེ་འདུན་རྒྱ་མཚོས་མཛད་པའི་མེ་ཏོག

བཅུད་ལེན་གྱི་འཁྲིད། བདེ་མཆོག་རིམ་ལྔའི་བསྐྱེད་རྫོགས་ཀྱི་འཁྲིད་བཅས་ཕུལ། ཚུར་ཡང་འཇིགས་བྱེད་རོ་ལངས་བརྒྱད་བསྐོར་གྱིས་དབག་གཤེ་དམར་ལྷ་ལྔའི་དབང་། སེམས་བསྐྱེད་མཆོད་པ་དང་། ཚེ་དབང་ཟླ་འཕེལ་སོགས་ཆོས་ཚན་མང་བ་ཞུས།
དེ་རྗེས་དཔལ་ལྷུན་སྲས་སྐུ་འབྲིང་གཙུག་ཕུད་འབུལ་བ་དང་རབ་བྱུང་ཆབས་ཅིག་བསྒྲུབས། མི་རིང་བ་གཞན་སྒྲུབ་ཆ་འགའ་དང་བཅས་བསྙེན་རྫོགས་ཀྱང་བསྒྲུབས། ཟླ་བ་བཅུ་གཅིག་པའི་ནང་ཁམ་མངའ་རིས་སྤྲུལ་སྐུ་སོགས་ལ་བདེ་མཆོག་གྷ་དོ་པའི་ཞལ་ཅན་ལྷ་སོ་བདུན་གྱི་དབང་བཞི་གུ་གེ་པཎྜི་ཏའི་ཡིག་ཆའི་སྟེང་ནསབགྱིས།
བོང་བུའི་ཁྲ་ཐིག་བསྐྱེད་རྫོགས་མདོར་བསྡུས་ཀྱི་ལུང་།
ནཱ་རོ་མཁའ་སྤྱོད་མའི་བྱིན་རླབས་དེའི་འཁྲིད་ཡོངས་རྫོགས་ཞལ་བཞེས་ཡིག་ཆུང་གསུམ་གྱི་ལུང་། ཞྭ་ལུའི་མཁན་བརྒྱུད་རྣམ་ཐར་ལུང་བཅས་བགྱིས། རང་ལོ་ང་དྲུག་པ་དོན་གྲུབ་ཅེས་པ་ས་མོ་ལུག་གི་ལོ་སྔོན་དུ་བླ་མ་སྐལ་བཟང་འདིར་འབྱོར་སྐབས་སྐུ་ཞབས་ཞི་བཟང་རིན་པོ་ཆེར་ཞུ་ཡིག་དང་བཅས་བཀའ་འགྱུར་ཆབ་པར་མ་བླུ་ཡོན་དུ་ཞུ་རྒྱུ་རྣམས་མངགས་ཆ་བགྱིས་པར་འདི་ལོ་ཟླ

གཉིས་པའི་ནག་གདན་ཞུ་ཐུབ་པ་སོགས་བྱུང་། གྲང་ཆེ་གྲྭ་ཚང་གི་ཨར་ཟུག་ལས་གྲྭ་ཚུགས་རྒྱུ་སོགས་ལ་མངགས་ཆ་བགྱིས། དེ་སྔོན་ཁར་ཁ་དུས་འཁོར་གྲྭ་ཚང་གི་དུས་འཁོར་གྱི་དབང་ཆོས་སོགས་ཞུས་བྱུང་ཡང་སྟབས་མ་འགྲིག་འདི་ལོ་དབུ་ནན་གྱིས་གདན་ཞུ་སླེབས་པར་ཟླ་བ་གསུམ་པའི་ཚེས་གསུམ་ཉིན་ངོ་གཡོག་རྣམས་ཁ་ཁར་བསྐྱོད་ནས་ཚེས་བཞི་ལ་དབེན་དགོན་དུ་འབྱོར་ཚེས་ལྔའི་ཉིན་སློབ་མ་རྗེས་འཛིན་དང་།
ཚེས་དྲུག་ལ་སྟ་གོན་བྱས་ཆོས་གྲོལ་སྐབས་རི་ཀླུང་ཐམས་ཅད་ཁ་བས་གཡོགས་པ་དང་འབྲུག་སྒྲ་དལ་གྱིས་སྒྲོག་པ་སོགས་བྱུང་པ་ནི་བྱང་ཕྱོགས་ཤམྦྷ་ལའི་རིག་ལྡན་རྒྱལ་པོ་དགྱེས་པའི་མཚན་ལྟས་ཀྱི་རྟེན་འབྲེལ་ཡིན་ནམ་སྙམ།
ཚེས་བརྒྱད་ནས་བཟུང་ཏེ་བྱིས་པ་ལྟར་འཇུག་པའི་དབང་། དབང་གོང་མ་ཆེ་ཆུང་བདག་པོ་ཆེན་པོའི་དབང་སོགས་ཞིབ་རྒྱས་བྱས། གཞན་ཡང་མི་འཁྲུགས་པའི་དབང་། གདུགས་དཀར་ཉེར་བདུན་མའི་དབང་།
རྡོ་རྗེ་ཤུགས་ཀྱི་རྫས་གནང་། སྨན་བླའི་རྗེས་གནང་། རྣམ་འཇོམས་ཀྱི་རྗེས་གནང་། དུས་འཁོར་སྒྲུབ་དཀྱིལ་བསྟོད་ཆེན་ཆོས་ཕྲེང་བཅས་ཀྱི་ལུང་། མཇུག་ཏུ་སེར་སྐྱ་མང་པོར་ཚེ་དབང་བྱབས་ཁྲུས་སོགས་བགྱིས།
སྤྱིར

དེང་སང་ཕལ་ཆེར་དང་ཁྱད་པར་དཔལ་འཁོར་ཆོས་སྡེའི་གྲྭ་ཁྱུན་འདི་རྣམས་ཆོས་ཞུ་མེ་ཤེས་པ་ལྟ་བུ་འདུག་ནའང་། གཡུང་སྟོན་གྱིས་གསུང་ལས། ཕན་བདེའི་འབྱུང་གནས་རྒྱལ་བའི་བསྟན་པ་ལ། །ཕན་གནོད་བྱེད་པའི་གང་ཟག་མུ་བཞི་ཡོད།
།ཆོས་དང་ཆོས་མིན་བྱེད་པའང་མུ་བཞི་ཡོད། །གང་ཟག་ཚད་འཛིན་སྤངས་པའི་རྣམ་ཐར་ཡིན། །ཞེས་པ་ལྟར། སུས་བསྟན་པ་ལ་ཕན་ཐོགས་མི་ཐོགས་མི་ཤེས་པས་དབང་ཆོས་རྣམས་ཕྲ་ཞིབ་དང་། བཤད་པ་སོགས་གོ་གང་བདེ་བྱས་པ་ཡིན།
དེ་མཚུངས་ངེད་རང་གི་སྔ་ཕྱིར་དབང་རྗེས་གནང་དང་འཁྲིད་སོགས་ལ་ཆོས་ཉན་པ་བོས་ངེས་གང་ཐུབ་ཤོད་ཁུལ་བྱས། གྲྭ་ཚང་རང་དང་གསེར་ཁང་འོང་ནས་རབ་བྱུང་ཞུ་མི་དང་བསྙེན་རྫོགས་ཀྱི་ལས་གྲྭ་སོགས་མང་བ་བྱས།
རྒྱལ་རྩེ་རིན་ལྡིང་གྲྭ་ཚང་ནས་གདན་ཞུ་དབུ་ནན་ཆེ་ཡང་འགྲོ་བ་མ་ཤར། ཚེས་བཅུ་དགུའི་ཉིན་དུས་གཏོར་སྔ་མྱུར་གྱིས་རྣམ་སྲས་མཆོད་པ་གཟབས་གཤོམས་བགྱིས་པར་བསྡད།
ཚེས་ཉེར་གཅིག་ལ་ཆས་ཏེ་ཚུར་ལམ་སྤེལ་གཞི་རུ་ཞག་གཅིག་བསྡད་ནས་ཁྲུས་གསོལ་རབ་གནས་དང་། ཕོ་མོ་མང་བོར་ཚེ་བཀའ་བྱབས་ཁྲུས་ཀྱང་བྱས། ཡར་ལམ་ཞྭ་མཐིལ་དུ་ཕྱིན

ནས་གཙུག་ལག་ཁང་དུ་མཆོད་འབུལ་ཁྲུས་གསོལ། རུང་ཁང་བླ་བྲང་སོགས་ལ་རབ་གནས་ཀྱང་བགྱིས། འདི་སྐབས་རི་མཐིལ་ནས་བསུ་བ་གསེར་སྦྲེངས་སོགས་བཀོད་གཤོམ་རྒྱས་པ་བྱུང་། ཚེས་ཉེར་ལྔ་ལ་རི་ཕུག་ཏུ་འབྱོར།
གྲངས་ཆེ་གྲྭ་ཚང་པར་ཨར་དོན་ཟབ་པ་ཞིག་བཏང་། དེ་ནས་ཁམས་པའི་བླ་མ་ཆོས་དབང་གྲགས་པ་དང་། བླ་མ་སྐལ་བཟང་སོགས་ལ་ཀྱེ་རྡོར་མན་ངག་ལུགས་ལྷ་དགུའི་དབང་རྒྱལ་ཐང་ལུགས་ཀྱི་གཅོད་དབང་དང་འཁྲིད།
གཅོད་ཀྱི་ཉིང་ཁུའི་འཁྲིད་ཡིག་ཏཱ་ར་ན་ཐས་མཛད་པ་དང་། ངག་འདོན་རྒྱུན་འཁྱེར་མཇུག་ཏུ་ངོ་གཅོད་བྱ་འབེབས་སོགས་ཡོད་པ་བཅས་ཡ་ཚན་གྱིས་ལུང་བསྒྲགས་ཁ་ཁར་བསྐྱོད་སྐབས་ཤི་གསོན་གྱི་དངོས་པོ་བྱུང་རིགས་རྣམས་ས་ཟླའི་དུས་ཆེན་ཉིན་མང་ཇ་གྲྭ་རེ་ལ་ཊམ་རེ་ཟིན་ངེས་སྤུངས་འགྱེད་གྲྭ་ཚང་བཞི་སོ་སོར་དངོས་པོ་ཊམ་སྲང་བཞི་རེ་ཟིན་པའི་དངོས་པོ་དེ་མཚུངས་ཐེག་གླིང་རི་ཁྲོད་བྱམས་པ་གླིང་།
བསམ་གཏན་སྒང་།
དགའ་ལུང་། ཆོས་ཕུག་སོགས་སོ་སོར་དངོས་པོ་རྣམས་ཆ་དགོས་བྱས་པའི་གཙང་དག་འགྲོ་བ་བྱས་ཉིན་དེར་འདི་ཁའི་གྲྭ་ཁྱུན་འགའ་ལ་བསྙེན་རྫོགས་ཀྱང་བྱས། དེ་རྗེས་བདེ་ཆེན་སྤྲུལ་སྐུ་རིན་པོ་ཆེར་ཕྱག་རྡོར་འཁོར་ཆེན་ལྷ་བཅོ་བརྒྱད་ཀྱི་དབང་བྱབས་ཁྲུས་ཚེ་བཀའ་སོགས་ཕུལ།
ཚུར་ཡང

བཀའ་གདམས་ཐིག་ལེ་བཅུ་དྲུག་གི་དབང་ཞུས། ཟླ་བ་དྲུག་པའི་ཚེས་བརྒྱད་ལ་གྲངས་ཆེ་གྲྭ་ཚང་འདུལ་ཁང་གི་རབ་གནས་ཆོ་ག་རྒྱས་པར་གྲུབ་ཞལ་གྲོ་རབ་སྟོན་མང་འགྱེད། ནག་ཉའི་ཚེས་བཅོ་ལྔའི་ཉིན་འདི་ནས་སྦྱར་བའི་སྔར་ཡོད་ཚོགས་མཆོད་ཐེབས་རྩའི་ཁ་སྐོང་བཅས་བསྡོམས་ཊམ་སྲང་བརྒྱད་ཉིན་ཁྱོད་གཅིག་གི་ཐེབས་རྩ་ཊམ་སྲང་སུམ་ཅུ་ཐམ་པ་རྩིས་པའི་ཞིང་ངོར་བཟང་གཅིག་སྦྱར་ཉི་ཤུ་གཅིག་མཆོད་སྐབས་བདེ་ཆེན་རལ་གཅིག་ལ་ངལ་གསོལ་བླ་མ་བརྒྱུད་པས་བསྐོར་བ།
གསང་བ་འདུས་པ་ལ་རིམ་ལྔའི་བརྒྱུད་པས་བསྐོར་བ། གཤིན་རྗེའི་གཤེད་ལ་སྤྲོས་མེད་བརྒྱུད་པས་བསྐོར་བ། དུས་ཀྱི་འཁོར་ལོ་ལ་སྦྱོར་དྲུག་བརྒྱུད་པས་བསྐོར་བ་སྟེ་འཁྲིད་ཆེན་བཞིའི་བྲིས་ཐང་ཐོག་ཚད་མ་བཞི་ལ་རྒྱུ་འགྲོ་ཡོངས་བསྒྲིལ་ཊམ་སྲང་དྲུག་ཅུ་རེ་བརྒྱད་དང་ཞོ་དྲུག་ཐོབ།
རབ་སྟོན་མང་འགྱེད་དང་བཅས་གོང་ཚེས་ཉིན་སྦྱར། ཆབ་མདོ་ཞི་བཟང་རིན་པོ་ཆེའི་མཛོད་པ་ནོར་རྒྱས་དང་བླ་མ་སྐལ་བཟང་སོགས་ལ་དབང་སྡུས་ལྷ་མོ་རིག་བྱེད་མའི་མཐུན་མོང་མ་ཡིན་པའི་རྗེས་གནང་དང་།
བཱིར་བསྲུང་དུས་འཁོར་གྱི་བསྲུང་པའི་ལྷ་གསུམ་གྱི་རྗེས་གནང་བྱབས་ཁྲུས་ཚེ་བཀའ་སོགས་བྱས།
ལྷ་བབས་དུས་ཆེན་ལ་དཀར་དབུ་མཛད་སོགས་ལ་བསྙེན་རྫོགས

ཀྱང་བགྱིས་དེ་ནས་དད་རང་གི་ཆོས་ཉིད་དུ་འཆར་བའི་སྒྱ་མའི་ཆོས་ཐམས་ཅད་ཕལ་ཆེར་ཟིན་ཏེ་སྐྱས་ཆེན་ནམ་འདེགས་ཆ་མ་འཁེལ་བའི་མཇུག་སྡུད་པ་ལྟ་བུ་དང་ལྷག་པར་འབྲེལ་ཡོད་ཤི་གསོན་རྣམས་ཀྱི་ཆེད་དུ་དམིགས་བཅོམ་ལྡན་འདས་རྡོ་རྗེ་མི་འཁྲུགས་པའི་སྒྲུབ་མཆོད་གསར་འཛུགས་ཐེབས་རྩར་ཊམསྲང་དྲུག་ཅུ་ཐམ་པ་ཡང་སྦྱར།
ཕྱོགས་མཚུངས་ཆོ་གའི་ནག་འགྲོས་དང་བཅས་པ་བསྒྲིགས་ནས་པར་ལ་བརྐོས། ཕོགས་རྟེན་དུ་སྔར་ཆུ་དཀར་བའི་ས་ཞིང་བར་སྐབས་སུ་གཞན་ཚོང་བྱས་པ་སོགས་བྱུང་པར་བརྟེན་ད་ཆ་ཞིང་རིན་གཙོ་བོའི་འདམ་བླ་རྙིང་སྡེ་ཉི་མ་ལགས་ཀྱི་སྐུ་ཟླ་རྩེ་ཕྱག་ཉི་དོན་ཆེན་པོའི་སྐུའི་གཅུངགཅོང་མོ་འདས་པ་ཆེད་དུ་ཊམ་སྲང་བརྒྱ་དང་ལྔ་བཅུ་ཐམ་པ་ཕུལ་བ་དང་།
མཛོད་པ་མཁས་གྲུབ་གྱི་གྲྭ་སའི་དཀོར་ལན་ལྟ་བུར་སྲང་བདུན་ཅུ་དོན་ལྔ་ཕུལ་བ་དང་། ཚེ་སྨོན་གླིང་གི་ཨར་པོའི་རྟེན་གཞུང་པར་བཅོལ་མོ་ཞུས་གྲས་ནས་རྒྱལ་རྩེ་གྲོང་ཆུའི་འབྲུ་གང་འཚམ་གནང་བ་དངུལ་བསྒྱུར་གྱི་སྲང་བཞི་བཅུ་ཞེ་གསུམ་ཞ་བླའི་བོགས་དངུལ་སྲང་བཅུ་གཉིས་བཅས་བྱུང་པ་ལ་གཞི་བྱས་པས་ལོ་ལྟར་སྒྲུབ་མཆོད་པ་བརྒྱ་དང་བཅུ་ལ་ཕོགས་འབྲུ་གཙང་ལྕག་དོང་བཅུ་རེ་ཡོང་པ་ཞུས་ཤིང་གསེར་ཟངས་ཀྱི་རྡོ་རྗེ་མི་འཁྲུགས་པ་ལྷ་ཚོགས་བཅུ

གསུམ་དང་ཤིང་བརྐོས་ཀྱི་བློས་བསླངས་དཀྱིལ་འཁོར་ཡང་བཞེངས་སོ། ཨ་ཧོ། སྐྱེ་བོ་ཚིམས་པར་བྱས་པའི་ངོགས། །ཀུན་ཕན་རབ་དཀར་ལྷག་བསམ་བསྟེན་པ་ཡིས། །ནུས་པའི་ཡོན་ཏན་ཤིན་ཏུ་ཉག་ཕྲ་ཡང་། །པདྨོའི་དྲི་བསང་ཅུང་ཟད་འཐུལ་པར་བྱས།
།ཉང་སྟོད་སྟག་ཚལ་སྨན་ལྗོངས་ནེའུ་གསིང་གི། །མེ་ཏོག་སྣ་ཚོགས་བཀྲ་བའི་རི་བོའི་སུལ། །སུ་དག་སྙིང་གི་ཨུདྤལ་བཞད་བྱེད་པ། །ཀཱ་ལ་ཙཀྲའི་གནས་སུ་ཉེ་བར་བསྒྲུབས།
།གང་ཚེ་ཆ་བསགས་ནོར་བུའི་གྲོང་བསྟི་བའི། །ཆོས་ཀྱི་རྒྱལ་པོ་དགྱེསདགེས་པའི་མཚན་མ་དང་། །ལྷན་ཅིག་དཀར་པོའི་ལེགས་བྲིས་བུ་རྣམས་ཀྱི། །ས་འཛི་ན་ཟླ་བ་ཞུ་བའི་མདངས་ཀྱིས་བཀྲིས། །མཐོང་དང་དྲན་པའི་ཡིད་ཀྱིས་རི་མོ་ཅན།
།འབྲེལ་བཅས་མངོན་པར་མཐོ་བའི་ཐེམ་སྐས་ལ། །བློ་གྲོས་རྐང་པ་གཉིས་པའི་འཇོ་སྒེག་གིས། །གཏན་བདེའི་གླིང་དུ་ཕྱིན་བྱེད་སྨོན་པ་བཏབ། །ཚེ་འདིར་ཞེན་པའི་ཀུན་རྟོག་རྨིག་རྒྱུའི་ཆུ།
།སྐོམ་པའི་གྱ་གྱུར་སྤྱོད་འདོད་རི་དྭགས་སོགས། །སྙིང་རྗེའི་གནས་སུ་གོ་བའི་སྐྱོ་ཤས་ཀྱི། །རྟག་ཏུ་སྙིང་ལ་བདུད་རྩིའི་བཅུད་ལེན་སྦྱིན། །དེ་ནས་རང་ལོ་ང་བདུན་པ་དྲག་པོ་ཞེས་པ་ལྕགས་སྤྲེ་ལོ་ཤར་པའི་ནང་བཀྲས་ལྷུན་དུ་མཆོད་འབུལ་དང་རྩེ་ཤོད་ཚེ་རྫས་འབུལ་རྒྱུ

སོགས་སྔར་རྒྱུན་བཞིན་བགྱིས། མཐུན་བར་ལ་ཆོས་འབྲེལ་ཞུ་མི་བྱུང་བར་ཡང་སོ་སོར་འདོད་ཆོས་ལྟར་ཕན་བཏགས། གྲངས་ཆེ་གྲྭ་ཚང་པར་ནག་ཟླའི་སྒྲུབ་མཆོད་སྐབས་ཤིང་ཚལ་དཀར་པོས་ཕུལ་བའི་གདུང་ཁེབས་ལིང་དམར་ལྗང་གི་གོང་པ་འཇའ་སོགས་འདི་ནས་ཕུལ།
དངུལ་དཀར་གྱི་ཕུང་སྐྱོགས་བཅས་སྦྱར། ས་ཟླའི་དུས་ཆེན་ཉིནབཀའ་གཏན་གསུང་སྒྲོགས་ཀྱི་ཐེབས་རྩར་ཊམ་སྲང་བརྒྱ་དང་ཉེར་གཅིག །མཆོད་པའི་ཁ་སྲོང་དངུལ་སྲང་ཉི་ཤུ་རྩ་བརྒྱད་བཅས་སྦྱར་མང་འགྱེད་ཊམ་རེ་བཏང་།
དེ་ཡང་ཞྭ་ལུ་འདི་བཞིན་སྤྱན་རས་གཟིགས་ཀྱི་ཞིང་ཁམས་རང་བྱུང་ཐུགས་རྗེ་ཆེན་པོའི་སྣང་བརྙན་ཁྱད་པར་ཅན་བཞུགས་པ་སོགས་ཡིན་པར་མ་ཟད་སྐུ་གསུང་ཐུགས་ཡོན་ཏན་འཕྲིན་ལས་ལྔ་ཚང་ན་གཞན་ལས་ཁྱད་པར་འཕགས་ཤིང་།
ཕྱོགས་འདིའི་སྐྱེ་བོ་རྣམས་ལ་ཕན་པ་དང་ལྷག་པར་ཁོ་བོ་རང་ཡང་རྗེ་བཙུན་སྤྱན་རས་གཟིགས་འདིའི་ལམ་གྱི་རིམ་པ་ལ་བརྟེན་ནས་དགའ་ལྡན་དུ་སྐྱེ་བ་འཛིན་པའི་ཆེད་དུ་དམིགས་རྒྱ་དངུལ་སྲང་བརྒྱད་ཅུ་གྱ་ལྔ་དང་ཞོ་བཞི་གསེར་ཞོ་བཅུ་གཉིས་ཕྲ་རྒྱན་གྲུ་གཡུ་གསུམ་བཅས་ཡོད་པ་དེ་ཡང་དཔལ་ལྷུན་རྩིས་དཔོན་འདི་ཉིད་ཀྱི་གྲོགས་ལྡན་མཛད་ཚེ་ཁོང་རང་ཡང་སྤྱན་རས་གཟིགས་ཀྱི་རྗེས་སུ་འཛིན་པའི

དབང་བཀའ་བསྐུར་བ་སོགས་སྦྱིན་བདག་བསྐུལ་བའི་ཐབས་རྣམ་མ་བྱས་ཤིང་རྒྱུ་ལ་དཔགས་པའི་ལྷ་བཤོས་ལྟར་རང་འཁོས་ཀྱིས་ནོར་ལག་ཏུ་གང་འབྱོར་ལ་བྱས་པ་ཁོ་ན་ཡིན་ནོ། །ནོར་འཛིན་ཕུན་ཚོགས་ཞྭ་ལུ་གསེར་ཁང་གི
།རབ་བྱུང་འཕགས་པའི་སྣང་བརྙན་གཙོར་གྱུར་པའི། །སྐུ་གསུང་གྷུས་དང་ཡོན་ཏན་འཕྲིན་ལས་ལྔ། །ཚང་ཕྱིར་དངུལ་དཀར་ལས་གྲུབ་ཁྱད་འཕགས་བསྐྲུན། །འདི་ཡི་དགེ་བས་མཐོང་ཐོས་དྲན་རེག་གི །སེམས་ཅན་རྣམས་ཀྱང་སྒྲིབ་སྦྱང་ཚོགས་རྫོགས་ནས།
།ཚེ་རབས་ཀུན་ཏུ་བདེ་སྐྱིད་ལྡན་པ་དང་། རྣམ་མཁྱེན་བྱང་ཆུབ་གོ་འཕང་ཐོབ་པར་སྨོན། །ཚེ་རབས་མང་བོར་བསགས་པའི་བདེན་འབྲས་ཀྱི། །མི་འདོད་སྡུག་བསྔལ་སྣ་ཚོགས་འབྱུང་བ་དང་།
།དལ་འབྱོར་རྟེན་ལ་སྙིང་པོ་མ་ལོན་པས། །འགྲོ་བ་ཀུན་ལ་ཁྱད་པར་བདག་ཅག་རྣམས། །གྲུབ་མཆོག་མི་ཏྲའི་ཞལ་ལས་བབ་པ་ཡིས། །ཟབ་དོན་མངར་བའི་སྦྲང་རྩི་ལེགས་འཐུང་སྟེ། །དགའ་ཕབ་རྒྱས་མྱོས་སེམས་ཀྱི་བྷྲ་མ་ར།
།དགའ་ལྡན་པདྨོའི་ཚལ་དུ་འཇུག་པར་སྤྲོ། །ས་གསུམ་མུན་པ་སེལ་བའི་སྒྲོན་མེ་མཆོག །རྒྱལ་བའི་གསུང་རབ་བཀའ་འགྱུར་དྲི་མ་མེད། །གླེགས་བམ་བརྒྱ་ཕྲག་བཞེངས་པས་ལེགས་བྱས་ཀྱིས།
།བསྟན་པ་རིན་ཆེན་ཕྱོགས་བརྒྱར་འབར

གྱུར་ཅིག །དེང་དུས་སྐྱེ་བོ་ཕལ་ཆེར་བསོད་ནམས་དམན། །གསུང་རབ་ཀློག་དང་མཆོད་འབུལ་སྲི་ཞུ་སོགས། །བསྒྲུབ་པར་དཀའ་བའི་རང་གི་དད་བརྩོན་གྱིས། །དངུལ་སྲང་བརྒྱ་ཕྲག་བརྒལ་བ་ཐེབས་རྩར་སྦྱར། །དེང་དུས་སྐྱེ་བོ་ཕལ་ཆེར་བསོད་ནམས་དམན།
།རླབས་ཆེན་དགེ་བའི་རྩ་བས་འབྲེལ་ཐོགས་ཀྱི། །ཤི་གསོན་རྣམས་ཀྱི་གཙོས་པའི་འགྲོ་བ་ཀུན། །སྡུག་བསྔལ་གསུམ་གྱི་བཙོན་ར་ལས་ཐར་ཏེ། །རྣམ་མཁྱེན་རྒྱལ་བའི་གོ་འཕང་ཐོབ་པར་སྨོན།
།ཨེ་མ་ཧོཿ སྤྲང་འཁོས་མེད་བློ་གསལ་བསྟན་སྐྱོང་ལ། །ནོར་གསོག་སྲུན་བློ་ན་མ་མཆིས་ཀྱང་། །ཁོང་དད་ལྡན་ཤི་གསོན་དངོས་ནོར་རྣམས། །དོན་སྙིང་པོ་ལོན་ཕྱིར་དགེ་ཕྱོགས་བསྒྱུར།
།ཡུལ་མཆོད་དང་སྦྱིན་གཏོང་བྱ་བའི་གནས། །མི་བདག་ལ་ཁྱད་པར་མ་མཆིས་ཀྱང་། །དོན་ཕྱོགས་རིས་ཅུང་ཟད་མི་བདོག་པས། །ཕྱོགས་གང་དུ་བྱས་ཀྱང་མཉམ་ཉིད་དོ། །དུས་དེང་སང་དཔལ་ལྡན་ཞྭ་ལུ་འདིར།
།རྗེ་བུ་སྟོན་བསྟན་པ་ཉག་རེ་ཕྲ། །ཆོས་ཐོས་བསམ་སྒོམ་གསུམ་ལྟ་གཞོག་གི །རྟེན་ལྷ་ཁང་རྣམས་ཀྱང་འོ་རེ་རྒྱལ། །ཚུལ་དེ་འདྲ་བསམ་ཚེ་མཆི་མ་བཀུ། །ཁོང་གོང་མའི་མཛད་པ་ཡང་ཡང་དྲན། །སྤྲང་བདག་ལ་ནུས་པ་མ་མཆིས་ཀྱང་།
།དོན་དེ་ཕྱིར་སྐྲད་སྐྲད་ཤིག་ཤིག་བྱས། །ཁོང་ཕྱོགས་ན་བཞུགས་པའི

སྐྱེ་བོ་ཀུན། །མི་ཁོ་བོ་ཕྱོགས་རིགས་ཆ་སྙམ་ནས། །ཁོང་ཞྭ་ལུ་པར་འདོད་ཞེན་ཆེའོ་ཟེར། །བདག་ཆགས་སྡང་ཆེ་མང་མཐོལ་བཤགས་འབུལ། །དུས་ནམ་ཟླ་དཔྱིད་ཀྱི་རྒྱལ་མོ་ལ། །བྱ་ཁུ་བྱུག་གསུང་སྙན་འཁྲོལ་བྱེད་ཀྱང་།
།ཁོང་ལྕོག་ཆུང་བྱིའུ་རང་ས་ནས། །སྐད་གྲེ་འགྱུར་ངོམས་པར་མི་བྱེད་དམ། །དུས་དེང་སང་སྙིགས་མར་སོང་བ་ཡི། །གནས་གང་དུ་སྐྱེས་ཀྱང་བདེ་བ་མེད། །ཡུལ་འཛམ་གླིང་ཕྱོགས་སུ་སྐྱེས་པའི་རྟེན།
།དྲོད་མ་ཐོབ་བར་དུ་མི་འབྱུང་ཤོག །ཁོང་འབྲོམ་སྟོན་རྒྱལ་བའི་འབྱུང་གནས་ལ། །གནས་དགའ་ལྡན་ཞིང་དུ་འཁྲུངས་པའི་བརྡར། །སྙུན་འཛེ་ཡི་ཞབས་གཡས་ཆད་པ་ལྟར། །སྤྲང་བདག་ལ་དེ་བཞིན་འབྱུང་བར་ཤོག
།ད་སྒྱུ་མའི་སྐྱེས་ཆེན་བཏེག་མ་ཐག །སྟེང་ཡ་ཀིའི་དགའ་ལྡན་ལྷ་ཡི་གནས། །རྗེ་བྱམས་པ་མགོན་པོའི་ཞབས་དྲུང་དུ། །དུས་མྱུར་དུ་སྐྱེ་བའི་བཀྲ་ཤིས་ཤོག །དེ་ནས་དབྱར་གནས་གྲོལ་བ་དང་བཀྲས་ལྷུན་ནོར་ཡོན་ཆེན་པོ་ཕེབས་ཏེ་དགོས་བཞེད་ཀྱི་ཚེ་བཀའ་བྱབས་ཁྲུས་དང་ལུང་ཁ་ཤས་ཕུལ་གྲང་ཆུའི་འཕྲོད་བརྟེན་ཞག་འགའ་བྱས།
ཆབ་མདོ་འཕགས་པ་ལྷུན་གྲུབ་དང་བཀྲས་ལྷུན་དགེ་བཤེས་དབྱིག་གཉེན་ཕེབས་པར་དབང་ཆོས་ཁ

ཤས་དགོས་གསུང་བ་ཁས་ལེན་ཞུས་རུང་། རྨི་ལམ་དུ་ཀུན་མཁྱེན་བུ་སྟོན་རིན་པོ་ཆེ་སྔོན་ལ་དངོས་གནས་ཡིན་པ་འདྲ་བ་ཞིག་ལ། རྗེས་སུ་འཇིམ་པའི་སྐུར་གྱུར་ནས་དུམ་བུ་མང་བར་ཞག་སོང་ཟླ་བ་དེའི་ཚེས་བརྒྱད་ལ་དགོང་མོ་གསང་བའི་བདག་པོའི་བཟླས་པ་བྱེད་ཁུལ་ལ་གློ་བུར་དུ་ཆབ་སེང་གྲོ་ནས་གྲིབ་གདོང་ཐུག་ཏུ་རྒྱབ་ནས་དེ་ཁ་རང་ལ་ལམ་སེང་སྐྱས་ཆེན་བཏེག་ན་དགའ་བ་འདུག་ཀྱང་གང་ལྟར་ཤིམ་ན་རོམ་ན་ཁོ་ན་ལ་ད་ཕན་སྡོད་པ་སོགས་བྱུང་།
དགེ་ཕྲུག་གི་ཟུར་གནས་དང་དགེ་སློང་རིན་ཆེན་སྨོན་ལམ་བསམ་གཏན་གཉིས་ཀྱི་ཉལ་གཉིས་ཟས་བཅུད་སྤངས་པའི་ནད་གཡོག་དང་ལྷག་པར་རི་ཟུར་གནས་ཀྱི་རིམ་གྲོ་སོགས་གང་དྲག་ཅི་དྲག་བྱས།
།དེ་ཕན་ཆད་རི་ཟུར་གནས་ལ་ལུང་མ་ཐོབ་པ་ཕྲན་བུ་མ་གཏོགས་ཆོས་འཆད་ཉན་སོགས་རེ་བ་བྲལ་སོང་ཁྱད་པར་ཆབ་མདོ་འཕགས་པ་ལྷ་སྐུ་ཕྲེང་དང་པོའི་ཐུགས་སྲས་རྒྱ་རྭ་སྤྲུལ་སྐུ་ངེད་ཀྱིས་རྟ་ལོའི་ནང་ཙམ་ལ་ཕེབས་ཞུས་ཀྱང་མ་ཕེབས་པར་འདི་སྐབས་ཕེབས་པས་མཇལ་ཕྲད་ཙམ་ཡང་མ་ཐུབ།
འོན་ཀྱང་ངེད་རང་ནས་ཆོས་གསན་རྒྱུ་རྣམས་ངེད་རང་ནི་ནད་པའི་ལྕི་བ་སོགས་བཤད་ཉན་གྱི་རེ་བྲལ་བརྟེན། དགེ་ཕྲུག་རི་ཟུར་ནས་ཀྱིས་ངོར་ཐར་རྩེའི་མཁན་རིན་པོ་ཆེ་ལ་ཡི་གེ་ཕུལ་ཏེ་ཁོང་རང་གི

འདོད་ཆོས་རྣམས་ཐོབ་ཐབས་བྱས་འདུག །དེ་ནས་བཟུང་ཏེ་དཀོན་མཆོག་གི་བཀའ་དྲིན་ལ་བརྟེན་རང་ལྕོགས་ཀྱི་དགེ་སྦྱོར་ལ་དགའ་བ་བསྒོམ་བཞིན་པའི་ངང་ནས་གཞན་གྱི་ངོ་ཕྲད་མི་དགོས་པ་སོགས་རྒྱས་བཅད་ཀྱི་སྡོད་ཟོས་བདེ་མོ་འདི་བྱུང་བའི་ཤིན་ཏུ་ཡང་ཡིད་སྤྲོ།
ད་མ་ཤི་བར་ལ་ལམ་འདི་རང་ལ་འགྲོ་བའི་ངང་ནས་དགེ་རྩ་རྣམས་མཁའ་མཉམ་གྱི་སེམས་ཅན་ཐམས་ཅད་ལ་བསྔོ་བ་དང་། སྨོན་ལམ་འདེབས་མུ་རུ་མཆིས། གནས་སྐབས་ཤི་གསོན་ཁག་གི་ངོ་འཛིན་ཕྲན་བུ་འོང་བ་རྣམས་ནི་དཔོན་སློབ་རིན་པོ་ཆེ་ནས་མི་འཕྱུག་པ་འདུག
།ལྷག་པར་ཉིན་མཚན་ཁོར་མོ་ཡུག་ཆུ་ནད་གཡོག་བྱེད་འོས་སོགས་གང་སྤྱིར་བུ་བློ་གྲོས་ཅན་འདི་དང་།
དགེ་སློང་རིན་ཆེན་སྨོན་ལམ་བསམ་ག་ཏན་འདི་གཉིས་ཀྱི་རང་གི་བློ་དང་མཐུན་པའི་བརྩོན་འགྲུས་ནི་དེང་དུས་ཀྱི་ཅ་ལ་ཉིན་སྐར་དང་མཚུངས་པའི་ཤིན་ཏུ་དགའ་བ་ཐོབ། ད་སྒྱུ་མའི་སྐྱེས་ཆེན་ཉེ་འབྱང་གང་ལ་བཏེག་ཀྱང་ཡིད་བདེ།
ངེད་ཀྱི་ཡིད་ལ་བྱ་འདོད་ཀྱི་མངགས་གཏམ་ཕྲན་བུ་ཡོད་རིགས་ནི་བརྗོད་ཟིན། གཞན་མ་ཆགས་ཞེན་ནི་ཏིལ་གྱི་འབྲུ་ཙམ་ཡང་མི་འདུག་པའི། རྗེས་ཀྱི་བྱ་བ་རྣམས་དཔོན་སློབ་རིན་པོ་ཆེ་རང་ནས་བསམ་བློ་ག་ལེ

ཐོངས་ལས་བསློས་དཔྱད་པའི་མི་འཐུས་པ་མི་འདུག་གོ །ཨ་ཧོ། ཆོས་འབྲེལ་དངོས་ཐོབ་ཀྱི་བླ་མ་སུམ་ཅུ་སོ་གསུམ་ལ་འདུད་དོ། །སྙིགས་དུས་བུ་སློབ་ཀྱི་བསོད་ནམས་འོག་སྒོའི་ནང་དུ་རང་ཟད་དོ། །རྣལ་འབྱོར་ང་འཆི་བདག་ཕོ་ཉའི་བྱ་གཏོང་གྲོགས་པོ་དང་ཕྲད་སོང་།
།ཨ་ཧོ་ཕེབས་བཞུད་གནང་བྱུང་གཟའ་བདུད་ཀྱི་རྒྱལ་པོ་རཱ་ཧུ་ལ། །ཨ་ཧོ་དད་ལྡན་གྱི་ཡོན་བདག་ཤི་གསོན་འབྲེལ་ཐོགས་ཀྱི་ནོར་རྫས། ལོག་ཚོ་སྣ་ཚོགས་ལས་བྱུང་པའི་མཆོད་སྦྱིན་གཏོང་ཕོད་ཆེ་བ་ཚོའི།
འཕྲལ་གང་བྱུང་དུ་སྙེད་པ་དག་བསོད་ནམས་གསོག་ཐབས་སུ་བསྒྱུར་ཡོད། །ཨ་ཧོ་ཕེབས་བཞུད་གནང་བྱུང་འཆི་བདག་གི་རྒྱལ་པོ་རཱ་ཧུ་ལ། །ཨ་ཧོ་རྣལ་འབྱོར་བདག་འཇིག་རྟེན་ཕྱི་མའི་ལམ་ཆེན་ལ་ཐེགས་འགྲོ།
།ཚེ་འདིའི་བྱ་བ་ཕལ་ཆེར་གད་མོ་ཤོར་ཤོར་རང་དུ་གྲུབ་སོང་། །ཞེན་ཆགས་འཁྲི་བ་མེད་པས་བློ་བདེའི་ཡང་རྩེ་གཅིག་རང་མྱུར་ཤོག །ཨ་ཧོ་ཕེབས་བཞུད་གནང་བྱུང་བརྟན་གྱིས་མདུན་མ་ཡི་ཡང་རྩེ།
།ཅེས་སོ། །དེ་ནས་ཆབ་མདོ་འཕགས་པ་ལྷུན་གྲུབ་ཀྱང་ན་ཚ་སྣ་ཚོགས་ཞིག་གིས་མནར་ནས་སྨན་དཔྱད་རིམ་གྲོ་གང་དྲག་བགྱིས་ཀྱང་ཕན་མ་ཐོགས་པར་ཁམས་མ་འཚོ་བ་ཁོ་པ་རང་གི་ཤུལ་དངོས་ཕྲན་བུ་རྗེས་སུ་དགེ་སྒྲུབ་ལ

བཏང་ཞིང་ཁྱད་པར་བདུན་ཚིགས་ངོ་རེ་བཞིན་དགེ་སློང་བཞི་གྲྭ་རེས་བྱམས་སྨོན་འདོད་དུ་འཇུག་པ་སོགས་བྱས་ཏེ་ཁང་པ་ངེད་ལ་ཆེད་དུ་གཏད་ནས་ཡོང་པ་ཡིན་འདུག་པའི་དགའ་ལྡན་དུ་སྐྱེ་བ་དང་ངེད་རང་ཡང་དེའི་མཇུག་ཏུ་དགའ་ལྡན་དུ་སྐྱེས་ནས་ཕན་ཐོགས་བྱེད་རྒྱུ་ཨེ་ཡོང་སྙམ་པ་ཡིན།
དགའ་ལྡན་ཕུན་ཚོགས་གླིང་དུ་རྗེ་སྤོར་པ་ཆེན་པོ་དེ་ཉིད་དང་བུ་ལུང་སྐུ་ཞབས་བཅས་ཀྱི་དགོངས་བཞེད་བཞིན་བླ་བྲང་ཆེན་པོར་གསེར་སྙན་གསོལ་ནས་བདེ་མཆོག་བསྟོད་ཆེན་གྱི་འགྲེལ་པའི་མཇུག་གི་པར་ཤིང་མ་ཚང་བ་རྣམས་ཚང་མ་བརྐོས།
ངམ་རིང་ནས་རྗེ་ཀུན་དགའ་གྲོལ་མཆོག་གི་གསུང་གང་ཡོད་དང་ཁྱད་པར་ཇོ་ནང་འཁྲིད་བརྒྱ་ཕུན་གླིང་བར་ཁང་དུ་སྤྱན་འདྲེན་ཞུ་ཐུབ་པ་བྱས།
རྗེ་བཙུན་ཏཱ་ར་ནཱ་ཐའི་གསུང་འབུམ་དཀར་ཆག་ཀྱང་ལེགས་པར་ཡོང་ཐབས་བྱས། ཟླ་བ་དྲུག་པའི་ཚེས་བཞི་ལ་༸སྐྱབས་མགོན་པཎ་ཆེན་རིན་པོ་ཆེ་བཀྲ་ཤིས་ལྷུན་པོའི་ཚོགས་ཕེབས་མཛད་ནས་གསུང་བསྔོ་གནང་རྒྱུ་ཡིན་འདུག་པའི་འདི་ནས་ཀྱང་ཞབས་བརྟན་ཚིགས་བཅད་མཎྜལ་སྐུ་གསུང་ཐུགས་རྟེན་སོགས་དང་བཀྲས་ལྷུན་ཚོགས་ཆེན་ལ་མང་ཇ་བཅས་ཞུས་དེ་ཡན

ཆད་ཀྱི་ད་ལྟ་ཕན་ལ་རང་གི་ཚེ་འདིའི་བྱས་བྱུང་ཅུང་ཟད་ཡོད་པ་རྣམས་བསྐུལ་བ་པོ་གཞན་གྱི་ངོར་བྲིས་ནས་ཐག་ཆོད་པར་བྱས་སོ། །སྒྱུ་མ་མི་རྟག་སྟོན་པའི་གྲོང་ཁྱེར་དུ། །སྒྱུ་མའི་ལུས་འདི་སྔོན་ལས་དབང་གིས་ཐོབ།
།སྒྱུ་མ་འཁྲུལ་པའི་བྱ་སྤྱོད་སྣ་ཚོགས་ཀྱང་། །སྒྱུ་མའི་དཔེ་བརྒྱད་ལྟ་བུར་གསལ་བར་བྱས། །དེང་སང་དུས་ནས་སྐྱ་བོ་ཕལ་ཆེར་ནི། །རི་བོང་རྭ་ཡི་གཟུགས་བརྙན་སྣ་ཚོགས་པ། །ནམ་མཁའི་མེ་ཏོག་སིལ་མས་མཆོད་པ་ཡི།
།ངང་ཚུལ་འུད་ཁོག་བསྒྲགས་ནས་སྨྲ་བ་མཐོང་། །ཨ་ཧོ་དམན་རྨོངས་བདག་ལ་བསྔགས་འོས་ཀྱི། །མཁས་དང་གྲུབ་པའི་ཡོན་ཏན་ཅང་མེད་ཀྱང་། །རང་མཉམ་འགྲོ་ལ་བ་འགྲེ་ཅུ་འགྲེ་རྣམས།
།མོས་ལྡན་འགའ་ཡི་བསྐུལ་ནས་ཡི་གེར་བཀོད། །ཡོན་ཏན་མེད་པའི་བླུན་པོ་བདག་འདྲ་ལ། །གཞན་གྱི་སྒྲོ་བཏགས་སྣ་ཚོགས་བྱུང་གིས་དོགས། །ཁོ་བོས་འདི་རང་འདི་འདྲ་བགྱིས་སོ་ཞེས། །རང་གི་གནས་ཚུལ་དྲང་པོར་བརྗོད་པའོ།
།དགེ་འདིས་བདག་གི་མཐོང་ཐོས་དྲན་རེག་གི །བཟང་ངན་འབྲེལ་པོ་ཐེགས་པའི་སེམས་ཅན་རྣམས། །ཚེ་རབས་ཀུན་ཏུ་དལ་འབྱོར་རྟེན་བརྒྱུད་ནས། །བླ་མེད་རྫོགས་པའི་བྱང་ཆུབ་ཐོབ་གྱུར་ཅིག
།བཀྲ་ཤིས་ཀུན་འབྱུང་རྩ་བའི་བླ་མ་དང་། །བཀྲ་ཤིས་དངོས་གྲུབ་མཆོག་སྩོལ་ཡི་དམ་ལྷ། །བཀྲ་ཤིས་བསྲུང་མའི་ཚོགས་ཀྱི་དུས་ཀུན

ཏུ་། །བཀྲ་ཤིས་རྒྱ་མཚོས་ལྷག་པར་སྐྱོང་གྱུར་ཅིག །ཅེས་རང་གི་རྣམ་ཐར་དུ་བྱས་པ་བདེ་སྡུག་གི་ཚོར་བ་སྣ་ཚོགས་བདག་གིར་སྤྱད་པའི་ཚུལ་ཤེལ་དཀར་མེ་ལོང་ཞེས་བྱ་བ་འདི་ནི་དང་པོར་ཡུན་རིང་པོ་ཞིག་ནས་ཆོས་རྗེ་བྱང་གླིང་རིན་ཆེན་དཔལ་ཚུལ་ནས་ཇ་འདྲེན་དང་བཅས་བསྐུལ་བ་དང་རང་གི་བུ་རི་ཕུག་ཁྲི་ཟུར་རིན་ཆེན་བློ་བཟང་མཁྱེན་རབ་པའི་ཡིད་འདོད་བསྒྲུབ་ཕྱིར་དང་།
བར་དུ་ཆབ་མདོ་སྐུ་ཞབས་ཞི་བཟང་རིན་པོ་ཆེ་ནས་ཆབ་ཤོག་དང་བཅས་བསྐུལ་མ་མཛད་རུང་ཁོ་བོ་ལ་ཡོན་ཏན་གྱི་ཆ་ཤས་རིལ་ཙམ་མེད་པ་དེ་འདྲ་བྲིས་ཀྱང་དོན་མེད་སྙམ་ནས་ཞག་རུང་ཐམ།
ངོར་ཨེ་ཝཾ་ཆོས་ལྡན་ནས་མཁན་རིན་པོ་ཆེ་ཀུན་དགའ་སངས་རྒྱས་བསྟན་པའི་རྒྱལ་མཚན་གྱི་བཀའ་ནན་ལྕི་བ་ཕེབས་པ་དང་།
ཕྱིས་སུ་བསམ་ན་བླ་མ་དང་སྐུ་སྐྱེའི་མཚན་འདི་བཞིན་ལ་བརྟགས་ཚེ་སྐྱུར་དད་ཆེ་བ་ཙམ་བྱུང་ན་གྲུབ་ཐོབ་བཱིར་ཝ་པ་དང་གཏུམ་ཆ་ཆེ་བ་ཙམ་བྱུང་ན་ལྷོ་བྲང་མར་པ་སོགས་ཡིན་ཞེས་སྐྱོན་ཡོན་ཏན་དུ་བླངས་ཏེ་ལྟོས་བཅས་རྣམས་ཀྱི་དྲིལ་སྒྲོག་པར་བྱེད་ལ་དེ་ལྟར་ན།
མདོ་སྡེ་རྒྱན་ལས། བཤེས་གཉེན་དུལ་བ་ཞི་ཞིང་ཉེར་ཞི་བ། །ཡོན་ཏན་ལྷག་པོར་བརྩོན་བཅས་ལུང་གིས་ཕྱུག
།དེ་ཉིད་རབ་ཏུ་རྟོགས་པ་སྨྲ་མཁས

ལྡན་། །བརྩེ་བའི་བདག་ཉིད་སྐྱོ་བ་སྤངས་ལ་བརྟེན། །ཞེས་གསུངས་པ་སོགས་ཀྱང་དོན་མེད་པ་དང་རང་ཉིད་ཀྱང་ཟོག་པོཇི་འདྲ་ཞིག་ཏུ་བཏང་ཡོང་མི་ཤེས་སྙམ་རང་གིས་བྱས་ཚུལ་གང་ཡིན་ལ་སྒྲོ་མ་བཏག་བསྐྲུན་པ་མ་བཏབ་རང་བཞིན་བརྗོད་པ་ཁོ་ན་བྱས་ཏེ་བློ་གསལ་རི་ཁྲོད་པ་རང་ཉིད་ཀྱི་མིག་དམར་ཞེས་པ་ཤིང་ཕོ་བྱི་བའི་ལོ་ཧོར་ཟླ་བཅུ་གཉིས་པའི་ཡར་ངོ་རྒྱལ་བ་གསུམ་པའི་ཉིན་གདན་ས་ཆེན་པོ་ཞྭ་ལུ་རི་ཕུག་ཏུ་སྤྱོད་པའི་ཡི་གེ་བ་ནི་བུ་དམ་ཚིག་ཅན་བླ་ཟུར་བློ་བཟང་མཁྱེན་རབ་དང་ཉེ་པར་གནས་པ་དགེ་སློང་རིན་ཆེན་སྨོན་ལམ་བསམ་གཏན་གཉིས་ཀྱི་བགྱིས་པའོ།
།འདིས་སྙུང་འཁོར་པ་སྡུག་བསྔལ་གྱི་རྒྱ་མཚོ་ཆེན་པོ་མྱུར་དུ་སྐེབས་པར་གྱུར་ཅིག
། །སྭ་སྟི། རྨད་བྱུང་མཛད་བཟང་རིན་ཆེན་འབྱུང་པའི་གནས། །དད་ལྡན་ཡིད་ཀྱི་རེ་འདོད་བསྐོང་བ་དང་། །བཀའ་དྲིན་ཆ་ཤས་བསབ་དང་བསྒྲིབ་བྱང་ཆེད། །དམ་པའི་ཞབས་འཁོད་དགེ་སློང་སྨོན་བསམ་གྱིས།
།ལྷག་བསམ་དག་པས་པར་དུ་བསྐྲུན་པའི་དགེ། །དཔལ་ལྡན་བླ་མའི་ཐུགས་དགོངས་རྫོགས་པ་དང་། །སྤྱི་སྒོས་བསྟན་དང་དེ་འཛིན་སྐུ་ཚེ་བརྟན། །བདག་སོགས་འགྲོ་ཀུན་འབྲལ་མེད་རྗེས་འཛིན་ཤོག
། མངྒལཾ

གཙུག་ན་ཟླ་བ་གསེར་མངལ་མིག་སྟོང་ལྡན། །ལྷ་ཡི་བླ་མ་ཡིད་སྲུབས་གོས་སེར་ཅན། །མིག་ཉིད་ཡིད་སྐྱེས་གདེངས་ཅན་ལ་སོགས་པས། །ཞབས་པད་གུས་བསྟེན་ཟས་གཙང་སྲས་ལ་འདུད། །དོན་དམ་གཞན་སྟོང་མི་འགྱུར་བདེ་བ་ཆེ།
།རྣམ་ཀུན་མཆོག་ལྡན་དམིགས་བཅས་སྟོང་པ་ཉིད། །ཟུང་འཇུག་འོད་གསལ་ཕྱག་རྒྱ་ཆེན་མོ་ལ། །གུས་པས་འདུད་དོ་མཚན་རྟོག་དག་ལས་སྐྱོབས། །དགེ་ལེགས་རིན་ཆེན་བྱེ་བའི་གཏེར་གནས་ཤིང་། །དམ་ཆོས་ཕུད་སྒྲ་འདི་དབྱངས་སྙན་གཡོབ་ཡི།
།རྒྱལ་བའི་བསྟན་སྐྱོང་ནོར་བདུན་གདེངས་ཀ་ཅན། །དཔལ་ལྡན་སྐལ་བ་བཟང་པོ་རྒྱལ་གྱུར་ཅིག །ཁྱོད་ཀྱི་ཡོན་ཏན་མི་ཟད་རྒྱ་མཚོ་ལས། །ཐུ་ཐིགས་ཙམ་ཞིག་བདག་གི་དད་པའི་བློས།
།གུས་བར་བླངས་ནས་ཉུང་ངུ་རྣམ་གསལ་གྱི། །ངོ་མཚར་གཏམ་བརྗོད་ཕྲེང་བ་འདི་དབྱེའོ། །ཞྭ་ལུ་གསེར་བཀང་ཞེས་པའི་གྲོང་ཁྱེར་དུ། །ལུང་རྟོགས་ཡོན་ཏན་མཛོད

འཛིན་འགོས་ཀྱི་རིགས། །སྐུ་ཞང་བློན་པོ་རིན་ཆེན་སེང་གེ་དར། །གདུང་བརྒྱུད་འཛིན་པ་བསམ་གྲུབ་དཔལ་བཟང་ཡབ། །རིན་ཆེན་ཆོས་འཛོམ་ཞེས་བྱའི་ཡུམ་མཆོག་ལ། །ལྕགས་ཕོ་བྱ་ཡི་ལོ་ལ་ངོ་མཚར་སྐུ། །དུལ་ཞིང་རྒྱུད་འཇམ་ཡུམ་གྱི་ནོར་འཛིན་གཞིར།
།སྨོན་ལམ་དག་པའི་ཆུ་གཙང་ལ་བསྟེན་ནས། །སྙིང་རྗེའི་འདབ་སྟོང་དད་པའི་ཟེའུ་འབྲུ་ཅན། །རྙེད་དཀའི་ཨ་དུམ་ཝ་ར་ཆོས་སྐྱོང་འབུམ། །བསྟན་པའི་སྒྲོན་མེ་དམ་པ་འདི་འཁྲུངས་སོ།
།དེ་ཚེ་བསྟན་ལ་དགའ་བའི་འཆི་མེད་དབང་། །དགའ་མགུ་རངས་པའི་ཡིད་ཀྱི་དཔལལྡན་ཞིང་། །རིན་ཆེན་ལྷ་རྫས་མེ་ཏོག་སྣ་ཚོགས་ཀྱིས། །རྨད་བྱུང་གཞོན་ནུ་མཆོད་པར་བྱས་ཞེས་ཐོས།
།དེ་ཚེ་སྙིང་རྗེ་ཆེར་གཡོ་ཞིང་། །ཆོས་འཆད་གསན་དང་དགོན་པ་འདེབས་ཚུལ་དང་། །མཉམ་གཞག་ཏིང་འཛིན་ཟབ་མོ་འདི་པ་ལ་མངའ་པས། །། །རྒྱུན་མི་འཆད་པ་འང་བྱུང་པ་ཡིན་ནོ་གསུང་། །ཁྱོད་ཐུགས་སྤྲོས་མེད་མཁའ་དབྱིངས་དྭངས་པ་ལ།
།མི་འགྱུར་བདེ་བའི་དཀྱིལ་འཁོར་རབ་རྒྱས་པས། །མཆོག་ལྡན་ལེགས་པའི་མར་གྱུར་པདྨོའི་གཉེན། །ལྷམ་མེ་ལྷང་ངེ་ལྷན་ནེར་གྱུར་པའི་ཚེ། །མཚན་རྙོག་མུན་པའི་སྨག་རུམ་དྲུང་ཕྱུངས་ནས།
།ཏིང་འཛིན་འོད་ཀྱི་དྲ་བས་ཁྱབ་པ་དང་། །དོན་དམ་བདེ་གཤེགས་སྙིང་པོའི་པད་དཀར་ཕྲེང་། །ཀུན་དུ་གསལ་བའི་འཛུམ་དཀར་མ་གཡོས་སམ། །དགེ་བའི་བཤེས་གཉེན་བཀྲ་ཤིས་རིན་ཆེན་པ། །ལེགས་པར་བསྟེན་ཏེ་བོད་ཀྱི་ཀློག་ཡིག་སྦྱངས།
།བོད་ཀྱི

སྐད་ལ་བག་ཆགས་ཆུང་པ་ཡིས། །ཀློག་དང་ཡི་གེ་སློབ་པ་དཀའ་ཞེས་གསུང་། །དེ་ནས་བརྩམས་ཏེ་དགུང་ལོ་ཉེར་གཉིས་བར། །ཁྱིམ་ན་གནས་པའི་ཚུལ་བཟུང་དེ་ཡི་ཚེའང་། །ཤེས་རབ་གསུམ་ལ་བློ་གྲོས་སྦྱངས་པ་མཛད།
།ཉེར་གཉིས་པ་ལ་ལུང་རྟོགས་ཡོན་ཏན་མཛོད། །འཇམ་དབྱངས་དཀོན་མཆོག་བཟང་པོས་མཁན་པོ་དང་། །ཀུན་དགའ་དཔལ་བཟང་པ་ཡིས་སློབ་དཔོན་མཛད། །དགེ་ཚུལ་སྡོམ་བཞེས་ཉེར་དྲུག་ཕེབས་པའི་ཚེ། །མཁན་པོ་དོན་གྲུབ་གྲགས་པ་དཔལ་བཟང་དང་།
།ལས་ཀྱི་སློབ་དཔོན་བསོད་ནམས་གྲགས་པའི་ཞབས། །གསང་སྡེ་སྟོན་པ་བསོད་ནམས་བློ་གྲོས་པས། །ལེགས་པར་མཛད་དེ་དགེ་སློང་སྡོམ་པ་བཞེས། །ཉིད་སྐུ་བཙོ་མའི་གསེར་མདོག་དཔལ་ཡོན་ཅན།
།ངུར་སྨྲིག་གོས་ཀྱི་དྲ་བས་ལེགས་འཁྱུད་དེ། །བཅས་ལྡན་ཡོངས་རྫོགས་ཤཱཀྱའི་དགེ་སློང་མཆོག །བསྟན་པའི་སྒྲོན་མེ་དམ་པར་གྱུར་པའི་ཚེ། །ཐུབ་དབང་ཟས་གཙང་སྲས་པོ་འགྲོ་བའི་གཉེན། །ཉི་ཁྲི་ཆིག་སྟོང་དྲུབ་བརྒྱའི་རྗེས་འབྲང་ཅན།
།མི་ཟད་དགའ་བའི་གཏེར་ཆེན་རབ་གཡོས་ནས། །སྟོན་པའི་རྒྱལ་ཚབ་དམ་པར་དབང་བསྐུར་རོ། །སྐུ་ཞང་དགེ་སློང་མཁན་ཆེན་ཆོས་གྲུབ་དང་། །བྲག་དམར་རབ་འབྱམས་བླ་མ་དོན་རིན་པ།
།དཀའ་བཞི་ཐུགས་རྗེ་དཔའ་བ་བཤེས་གཉེན་བཟང་། །དགེ་འདུན་གྲུབ་དང་སྙེ་མོ་སྐུ་ཞང་བ། །ཏིང་འཛིན་འོད་ཟེར་བསོད་ནམས་གྲགས་པའི་ཞབས། །གསལ་བ་གྲགས་དང་གོང་མ་ཀུན་དགའ་ལེགས། །རྡོ་རྗེ་གདན་པ་ཀུན་དགའ་དབང་ཕྱུག་དང་།
།གོང་མ་ཆོས་

རྗེ་བདག་ཆེན་བློ་གྲོས་པ། །ཆོས་རིན་དཔལ་བ་ཆོས་གྲགས་རྒྱན་ཆོ་དང་། །སྐུ་ཞང་མཁྱེན་རབ་རབ་འབྱམས་བདེ་བཟང་པ། །ཀུན་བཟང་རྩེ་པ་ཞྭ་དམར་བཞི་པ་དང་། །དཀའ་ཐུབ་པ་དང་སྟག་ལུང་བླ་མ་གསུམ། །ཀུན་མཁྱེན་དོན་དཔལ་དཔོན་སློབ་ངག་དབང་གྲགས།
།གནས་བརྟན་ལེགས་རྒྱལ་དཔལ་སྡིངས་སྒྲ་བ་དང་། །གྲགས་པ་རྒྱ་མཚོ་རྒྱ་སྟོན་ལྕགས་རི་བ། །ཐར་པ་བཟང་པོ་སྟག་ཚང་ལོ་ཙ་བ། །དཀོན་མཆོག་ཚུལ་ཁྲིམས་ཆག་ལོ་བཞི་པ་དང་།
།བཅགས་ཐང་རས་ཆེན་དྭགས་པོ་པཎ་ཆེན་སོགས། །ཡོངས་སུ་འཛིན་པ་བཅུ་ཕྲག་ལྔ་བསྟེན་ནས། །བོད་དུ་འགྱུར་བའི་བཀའ་དང་བསྟན་བཅོས་དང་། །སྒྲ་དང་ཚད་མ་སྙན་ངག་སྡེབ་སྦྱོར་དང་། །དབང་དང་བྱིན་རླབས་སྙིང་པོའི་དོན་ཁྲིད་སོགས།
།ལེགས་པར་གསན་པས་ཐོས་པའི་ཕ་རོལ་སོན། །བདག་ཉིད་ཆེན་པོ་འདི་ཡིས་དུས་འཁོར་གྱི། །འགྲེལ་ཆེན་དང་ནི་དཔག་བསམ་འཁྲི་ཤིང་དང་། །འདུལ་བ་མདོ་རྩ་ལ་སོགས་རྒྱ་གར་གྱི།
།བསྟན་བཅོས་བརྒྱ་ཕྲག་ཙམ་གྱི་རྒྱ་དཔེ་དང་། །བོད་སྐད་ལེགས་པར་སྦྱར་ཏེ་གཟིགས་པར་མཛད། །མངོན་བརྗོད་བསྟན་ཆོས་སྣ་ཚོགས་གསལ་བ་དང་། །མཚན་བརྗོད་འགྲེལ་བ་དབུ་མ་ལ་དགའ་བས། །མཛད་པ་གཉིས་སོགས་གཞི་འགྱུར་མང་པོ་དང་།
།བྱམས་ཆོས་རྒྱུད་གསུམ་ལ་སོགས་མང་དག་ལ། །འགྱུར་བཅོས་མཛད་ཅིང་ཧོར་ཁོངས་བསབ་པ་སོགས། །ཐུབ་བསྟན་རིན་ཆེན་གསལ་བའི་སྒྲོན་མེ་མཛད། །བདག་ཅག་རྣམས་ཀྱིས་པོད་དཔེ་ལག་བཟུང་སྟེ།
།རྗེ་བཙུན་ཉིད་ཀྱིས་དེ་ཡི་རྒྱ

དཔེ་བརྩམས། །ཕྱག་ཏུ་བཞེས་ཏེ་བོད་སྐད་དུ་བསྒྱུར་བ། །ཡིག་གེ་གཅིང་ཀྱང་ལྷག་ཆད་མེད་པ་ཉིད། །བོད་ཀློག་བཟང་བ་ཀུན་གྱིས་ནོན་དཀའ་བ། །དྲུང་དུ་ཡུན་རིང་གནས་པ་ཀུན་ལ་གསལ། །གཞོན་ནུའི་དུས་ན་ལྷ་ཁང་བསྐོར་བའི་ཚེ།
།མགོན་པོ་བེང་གིས་འདི་ལ་གསུང་བྱུང་སྟེ། །རིགས་ཀྱི་བུ་ཁྱོད་མངོན་པར་སངས་རྒྱས་པར། །ཁོ་བོས་སྐྱབ་དང་བསྲུང་དང་སྦ་ཞེས་གསུངས། །གྲོང་ཁྱེར་སྐྱ་བོ་ནད་ཀྱིས་དཀྲུགས་པའི་ཚེ།
།གྲོང་ཁྱེར་ནད་ལས་བསྲུང་བའི་ཐུགས་དམ་མཛད། །གདུགས་མཛེས་གཉིས་རིམ་ཕུབ་པའི་སྒྲོལ་མ་ཡིས། །སྙུག་ཚལ་རིམ་པ་གསུམ་གྱིས་བསྐོར་བ་དང་། །སློབ་དཔོན་ཆེན་པོ་དཔལ་ལྡན་བེ་རུ་པས། །ཁྱེད་ཉིད་འོད་གསལ་མནལ་དུ་སོང་བའི་ཚེ།
།དགེས་རྡོར་དབང་བསྐུར་ཞུ་གསུང་བྱོན་པ་དང་། །ཁམས་པ་བརྩོན་འགྲུས་ང་ལ་ཉིད་ཀྱི་རྫས། །མང་དག་བསྐུར་པ་ཕྱི་རོལ་ལམ་ཞུགས་ཏེ། །རྐུ་བར་བརྩམས་པ་ཟིན་ཚེ་ཐམས་ཅད་གནང་།
།སྐུ་འདབ་བཙོས་པ་རླུང་གིས་ཁྱེར་ཏེ་ལྷུང་། །དེ་ཉིད་སྐྱེ་བོ་གཞན་གྱིས་བདག་གིར་བྱས། །ཁོ་བོས་བློས་བཏང་ཞེས་གསུངས་དེ་ལ་སྩལ། །ཐུབ་པའི་བསྟན་དང་སེམས་ཅན་མང་པོ་ལ། །ཕན་པར་གྱུར་ན་དམྱལ་བའི་གཡང་ས་ལའང་།
།འཇིགས་མི་བྱ་ཞེས་བསྲུངས་ཞལ་གྱིས་འཆེས། །ཡོས་ལོ་ཧོར་ཟླ་ལྔ་པའི་ཉེར་ལྔའི་ཉིན། །བྱམས་པ་གླིང་གི་སྨོན་ལམ་འཛུགས་ཚེ་ཕེབས། །དེ་ནུབ་བདག་གི་རྨི་ལམ་ལ་རྟེན་ནས། །མངོན་མཐར་འཇམ་པའི་དཔལ་གྱི་རྗེས་བཟུང་བས།
།རིག་གནས་ཀུན་གྱི་སྲོལ་འབྱེད་བླ་ན་མེད། །དགའ་ལྡན་གནས་ན་མི་

དགེས་བའི་བཤེས། །ཕུལ་བྱུང་མཆོད་འོས་དམ་པ་ཁྱོད་ཕྱག་འཚལ། །ཞེས་པའི་བསྟོད་པ་རྗེ་བཙུན་ཞལ་གྱིས་བཞེས། །བདག་གིས་འདི་ཕྱིའི་ལུང་བསྟན་ཞུས་པའི་ཚེ། །སླར་ཡང་སྙིང་པོའི་ཞུ་བ་འདི་ལྟར་ལགས། །འདས་དང་མ་འོངས་ཡང་དག་ལྟ་བ་ལ།
།གནས་ན་དགེ་བའི་བཤེས་ཀྱི་བགྱི་འོས་ཡིན། །དེ་པས་གཞན་དུ་འབད་ཀྱང་དོན་འགྲུབ་དཀའ། །གསལ་བར་གྱུར་རྣམས་མངོན་སུམ་ལམ་དུ་བཀོད། །སྤྲོས་དང་བཅས་པ་ཅེས་འི་འཇིགས་པས་ནོངས།
།ཤེས་གསུང་ཕྱི་མཐའ་རིག་པའི་ལུང་བསྟན་མཛད། །དཀོན་མཆོག་བརྩེགས་པའི་མདོ་སྡེ་འབའ་བསྒྱུར་བའི། །པཎ་ཆེན་ལྷ་དབང་བྱང་ཆུབ་ཅེས་པ་དེར། །གྱུར་པ་ཡིན་ཞེས་ཞལ་གྱིས་འཆེས་པར་མཛད། །ཏིང་འཛིན་འོད་ཀྱི་དྲ་བའི་མཐའ་ཅན་ལ།
།བྱམས་ཆོས་གསན་ཏེ་ཞྭ་ལུར་བཤད་པ་མཛད། །དེ་ཚེ་ལྷ་ཡི་ཚོགས་ཀྱིས་མེ་ཏོག་ཕུལ། །དཔལ་འཁོར་བདེ་ཆེན་གསེར་ཅོང་ཁང་དུ། །རྒྱལ་བའི་བཀའ་འགྱུར་ཞུས་པ་ལོ་མང་མཛད།
།དེ་ཚེ་མགོན་པོ་ཁྱོད་ཉིད་མནལ་བའི་དུས། །ཆོས་ཁྲིམས་བསོད་དོན་གསེར་ཆོས་རིང་དགག་གི །སྟོད་ཆ་བགྱིས་ཏེ་མེ་ཆེན་འབུད་པ་རྨི། །ལེགས་པར་དཔྱད་པས་དཀོར་གྱི་འབྲས་བུར་གཟིགས། །དབུས་སུ་བྱོན་སྟག་ལུང་ཆོས་རྗེ་དང་།
།ཞྭ་ནག་པ་དང་ཞྭ་དམར་ལ་སོགས་བསྟེན། །བླ་ཆེན་གསུམ་ལ་སྒྲ་དང་སྙན་ངག་སོགས། །གསུང་གི་བདུད་རྩིའི་དགའ་སྟོན་ཡང་ཡང་སྩལ། །སྤྱན་རས་གཟིགས་དབང་ཆོས་གྲགས་རྒྱ་མཚོ་ཡིས།
།འཇིག་རྟེན་དབང་པོའི་སྐུ་སོགས་ལེགས་གནང་སྟེ། །ཁྱོད་ཀྱི་སྐྱེ་བོ་སྒྲ་དང་སྙན་ངག་དང་། །སྡེབ་སྦྱོར་མངོན་བརྗོད་ལ

སོགས་ཐ་སྙད་ཀུན། །ལེགས་པར་སློབ་པའི་བསྟན་པའི་སྒྲོན་མེར་བསྐོས། །ང་གསུམ་པ་ལ་རྒྱ་སྟོན་ལྷགས་རི་པའི། །གདན་སར་ཕེབས་ཏེ་ཆོས་ཀྱི་འཁོར་ལོ་བསྐོར། །ང་ལྔ་པ་ལ་གྲྭ་པ་མངོན་ཤེས་ཀྱི། །གདན་སར་བཞུགས་ཏེ་བསྟན་པའི་སྒྲོན་མེ་སྔར།
།དོན་བཞི་པ་ལ་ཀུན་མཁྱེན་བུ་སྟོན་གྱི། །གདན་སར་ཕེབས་ཏེ་ཟབ་རྒྱས་ཆོས་འཁོར་བསྐོར། །མཁས་པ་ཆེན་པོ་ས་སྐྱ་ལོ་ཙ་སོགས། །ལོ་ཙ་ལེགས་པར་ཤེས་པ་རྣམ་དགུ་དང་།
།གངས་ཅན་ཁྲོད་ན་ཐ་སྙད་གཙུག་ལག་ལ། །ལེགས་པར་བྱང་པའི་མཁས་མང་དུ་མ་ཡོད། །མཁས་གྲུབ་དམ་པ་དཔལ་ལྡན་དབུ་རྒྱན་རྗེས། །མཁས་པའི་དབང་པོ་རྩེ་ཐང་འབུམ་རམ་པ། །མཁན་ཆེན་ཆོས་གྲུབ་སེང་གེ་ལ་སོགས་པའི།
།གངས་རིའི་ཁྲོད་ཀྱི་མཁས་གྲུབ་མང་པོ་ཡིས། །གསུང་གི་བདུད་རྩི་གུས་པའི་སྒོ་ནས་བཞེས། །ཉིན་པར་རྩོམ་འཆད་སྒྱུར་པས་དུས་འདའ་ཞིང་། །མཚན་མོའི་ཚེ་ལ་འོད་གསལ་ངང་དུ་གཟིམས། །ཁྲོམ་དང་འབག་འཆམ་ལ་སོགས་འབའ་ཡི་ཚེ།
།རྨི་ལམ་སྒྱུ་མའི་དྲན་འདུན་ཅུང་ཟད་མཛད། །དེ་ཚེ་སྒྱུ་ལུས་་དུ་གཟིམས་སོ་གསུང་། །བདུད་རྩི་རིལ་བུ་ཐོག་མར་བསྒྲུབས་པའི་ཚེ། །མཁྱེན་རབ་ཆོས་རྗེ་སྟེང་གི་ནམ་མཁར་བྱོན།
།འཆི་མེད་བདུད་རྩི་སྒྲུབ་ལུགས་ལེགས་པོ་གནང་། །སྐུ་གསུང་ཐུགས་ལ་ཡེ་ཤེས་ལེགས་ཕབ་སྟེ། །འཕར་གཡོ་སེང་གེའི་སྒྲ་དང་ཏིང་འཛིན་བྱམས། །ཐོད་པའི་ནང་གི་འཆི་མེད་བདུད་རྩི་ལུང་། །སྐྱེ་བོའི་ནད་དང་སྡུག་བསྔལ་ཆེན་པོའི་ཚོགས།
།འཇོམས་པར་བྱེད་པའི་སྨན་མཆོག་འདི་ཉིད་ཡིན། །གསུང་རབ་ཕལ་ལ་ཞུ་དག་མཛད་པའི་ཚེ། །ཀུན་མཁྱེན་གཉིས་པ་ས་པཎ་ཉིད་དང

མཚུངས་། །གཉིས་མེད་ཏིང་འཛིན་ངང་ལ་འཇོག་པ་ཚེ། །ནཱ་རོའི་ཞབས་དང་དཔལ་ལྡན་བིར་ཝ་པ། །བྱམས་པའི་ཐུགས་ཀྱིས་འགྲོ་ཀུན་སྐྱོང་བའི་ཚེ། །ཞི་བ་ལྷ་དང་རྒོད་ཚང་རྒྱལ་སྲས་པ། །དྲི་མེད་ངུར་སྨྲིག་འཛིན་པའི་ཚུལ་ཞུགས་ཚེ།
།དཔལ་ལྡན་ཨ་ཏི་ཤ་དང་མགོན་པོ་ཁྱོད། །ནམ་ཡང་དབྱེ་བ་མེད་པར་བདག་གིས་ཁུམས། །ཐུབ་དབང་ཤཱཀྱའི་ཏོག་དང་མི་ཕམ་མགོན། །འཇམ་པའི་དབྱངས་དང་སྤྱན་རས་གཟིགས་དབང་དང་། །ཀླུ་སྒྲུབ་ཐོགས་མེད་ལ་སོགས་ཤིང་རྟ་ཆེ།
།རྣམས་དང་ཁྱོད་ཉིད་མཚུངས་ཞེས་ཞལ་གྱིས་བཞེས། །དེ་ལྟར་དགུང་ལོ་བརྒྱད་ཅུ་རྩ་བརྒྱད་བར། །རྩོམ་འཆད་བསྒྱུར་དང་དབང་དང་གདམ་ངག་དང་། །རྗེས་གནང་རིགས་གཏད་ལུང་དང་རིགས་པ་དང་།
།རྣམ་དཀར་དགེ་བཅུ་ཕ་རོལ་ཕྱིན་དྲུག་དང་། །ཆོས་སྤྱོད་བཅུ་ཡིས་གངས་རིའི་ཁྲོད་འདི་རུ། །ཐུབ་པའི་བསྟན་པ་ཆེས་ཆེར་གསལ་བར་མཛད། །གྱུ་བདུན་པ་ལ་རང་གི་དབོན་གྱུར་པ། །པད་དཀར་ལོ་ཙ་བླ་མའི་གདན་སར་བསྐོས།
།ཁོང་གིས་རིན་ཆེན་ལས་གྲུབ་སྐུ་འདྲ་དང་། །གསར་འབུམ་ཐོག་ཚད་ངོ་མཚར་ཆེ་བ་བཞེངས། །གྲྭ་པ་མངོན་ཤེས་གཙུག་ལག་ཁང་ཆེན་གསོས། །གྲྭ་ཐང་དགོན་པར་སྡེ་སྣོད་བཤད་གྲྭ་དང་།
།རྗེ་བཙུན་ཉིད་ཀྱི་ལོ་མཆོད་སྨན་བླ་བཙུགས། །དེ་ཚེ་བསྟན་ལ་དགའ་བའི་ལྷ་ཚོགས་ཀྱིས། །མེ་ཏོག་ཆར་ཕབ་ཐོག་ལ་ཐོགས་མེད་པར། །ཏིང་ཕོར་ཡོན་ཆབ་མེ་ཏོག་ཚོགས་ཀྱིས་གང་། །སྐྱེ་བོ་ཐམས་ཅད་དད་པའི་གནས་སུ་བཞག
།སྐྱེ་དང་སྐྱེ་བའི་ཚེ་རབས་ཐམས་ཅད་དུ། །མགོན་པོ་ཁྱེད་སྐུ་ཡང་ཡང་ལྟ་བ་དང་། །གསུང་མཆོག་བདུད་རྩིའི་རོ་ལ་རོལ་བ་དང་། །

གཡོ་མེད་ཁྱོད་ཐུགས་ཕྱག་རྒྱ་ཆེན་པོ་དང་། །བདག་བརྒྱུད་གཅིག་ཏུ་འདྲེས་ཏེ་བསྟན་པ་དང་། །རྣམ་མངའ་འགྲོ་བའི་དོན་ཆེན་འགྲུབ་པར་ཤོག །དགེ་བའི་གཏམ་འདི་རི་བོའི་མགུལ་པར་དུ། །རྒྱལ་ཁམས་སྤྲང་པོ་རཏྣ་བྷ་དྲས་བསྡེབས།
།དེ་ལས་བྱུང་པའི་རབ་དཀར་དགེ་ཚོགས་ཀྱིས། །འགྲོ་ཀུན་མྱུར་དུ་སྨིན་ཅིང་གྲོལ་གྱུར་ཅིག །ཨི་ཏི། །ཅེས་པའི་ཞུ་པ་པོ་ནི་ཆོས་རྗེ་སྨྱུག་ལ་བའོ། ། །ཤུབྷ་། །

